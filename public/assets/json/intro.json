[
    {
        "n": 1,
        "t": "ആരംഭം. എല്ലാറ്റിന്റെയും ആരംഭത്തെക്കുറിച്ചു കാണുന്നു. എഴുതപ്പെട്ട ദൈവ വചനത്തിന്റെ അടിസ്ഥാനത്തിൽ ദൈവം സ്വയം തന്നെക്കുറിച്ച് വെളിപ്പെടുത്തുന്നതിന്റെ ആരംഭം, പ്രപഞ്ചത്തിന്റെ ആരംഭം, മാനവജാതിയുടെ ആരംഭം, പാപത്തിന്റെ ആരംഭം, ദൈവിക പദ്ധതിയിൽ കൂടിയുള്ള മനുഷ്യരാശിയുടെ വീണ്ടെടുപ്പിന്റെ ആരംഭം, മനുഷ്യവർഗ്ഗം ജാതി, ഗോത്രങ്ങളുടെ ആരംഭം, യിസ്രായേൽ ജാതിയുടെ ആരംഭം. അവരിൽ കൂടിയാണ് ദൈവം തിരുവെഴുത്തുകൾ മാനവജാതിക്കു നൽകിയത്."
    },
    {
        "n": 2,
        "t": "പുസ്തകത്തിന്റെ ആദ്യഭാഗം യിസ്രായേലിന്റെ അടിമത്തത്തിൽ നിന്നുള്ള വിടുതലിനെകുറിച്ച് വിവരിക്കുന്നു. രണ്ടാം ഭാഗം അവരുടെ ജീവിതവും ആരാധനയും എപ്രകാരം ആയിരിക്കണമെന്ന് നിർദ്ദേശിക്കുന്നു, പുസ്തകം മൊത്തമായും പ്രതീകാത്മക അർത്ഥങ്ങളും, ഇന്നത്തെ വിശ്വാസികൾക്കുള്ള ധാരാളം ഉപദേശങ്ങളും ഉൾക്കൊള്ളുന്നു. കാണുക 2 തിമൊ 3:16-17."
    },
    {
        "n": 3,
        "t": "ജീവിതത്തിന്റെ സമസ്ത മേഖലകളിലും ഉണ്ടായിരിക്കേണ്ട വിശുദ്ധി എന്നതാണ് ഒരു പ്രധാന ചിന്ത. ദൈവം വിശുദ്ധനാകയാൽ തന്റെ ജനവും വിശുദ്ധരായിരിക്കേണം (11:45; 19:2; 20:7). യാഗങ്ങളിൽകൂടി മാത്രമേ ദൈവമുമ്പാകെ ചെല്ലുവാൻ കഴികയുള്ളു എന്നതാണ് മറ്റൊരു ചിന്താവിഷയം (16:1-17). മനുഷ്യൻ പാപിയാകയാൽ പാപങ്ങൾക്ക് പ്രായശ്ചിത്തം ആവശ്യമാണ്. അത്യന്തം നിഴലായ ഒരു പുസ്തകമാണ് ലേവ്യ. ഇതിലെ നിഴലുകൾ ക്രിസ്തുവും തന്റെ ജനവും തമ്മിലുള്ള ബന്ധത്തെ സൂചിപ്പിക്കുന്നു. ഈ പുസ്തകത്തിലെ ചില താക്കോൽ പദങ്ങൾ താഴെ പറയുന്നവയാണ്. യാഗം, വഴിപാട് (നാമരൂപം, ക്രിയാരൂപം എന്നിവ 300 ൽ അധികം പ്രാവശ്യം ഉപയോഗിച്ചിരിക്കുന്നു). ശുദ്ധം, അശുദ്ധം (130 പ്രാവശ്യം). വിശുദ്ധി (70 പ്രാവശ്യം). പുരോഹിതൻ/പുരോഹിതന്മാർ (170 പ്രാവശ്യം). പുരോഹിതന്മാർ ദൈവമുമ്പാകെ മനുഷ്യരുടെ പ്രതിനിധികൾ ആയിരുന്നു. സമാഗമനകൂടാരത്തിലെ യാഗം, ആരാധന എന്നിവ അവരുടെ ചുമതലയിൽ ആയിരുന്നു."
    },
    {
        "n": 4,
        "t": "യിസ്രായേൽ മരുഭൂമിയിൽ ദൈവത്തിന്റെ പരിശീലനത്തിൻ കീഴിലായിരുന്നു. നിർജ്ജനപ്രദേശത്ത് (മരുഭൂമിയിൽ) യിസ്രായേൽ ജനം മരുഭൂമിയിൽ കൂടി ഉഴന്നുനടന്നത് ദൈവത്തിൽ നിന്നുള്ള ഒരു ശിക്ഷയായിരുന്നു. എന്നാൽ ദൈവം അതിലൂടെ യിസ്രായേലിനെ ഒരുപാട് പ്രധാന പാഠങ്ങൾ പഠിപ്പിച്ചു (നമ്മെ പഠിപ്പിച്ചുകൊണ്ടിരിക്കുന്നു). അവിശ്വാസവും, അനുസരണക്കേടും. ദൈവത്തിന്റെ വഴികൾക്കെതിരെയുള്ള പരാതികളും ദുഃഖവും പ്രശ്നങ്ങളും കൊണ്ടുവരുമെന്നും, എന്നാൽ ദൈവത്തിലുള്ള വിശ്വാസവും, അനുസരണവും അനുഗ്രഹമായി പരിണമിക്കുമെന്നും ദൈവം അവർക്ക് കാണിച്ചുകൊടുത്തു. മരൂഭൂമിയിലൂടെയുള്ള ഈ നാല്പത് വർഷങ്ങളിൽ തന്റെ വാഗ്ദത്തങ്ങളോടുള്ള വിശ്വസ്തത അവർക്ക് കാണിച്ചുകൊടുക്കുകയും, വാഗ്ദത്തനാട്ടിലേക്ക് പ്രവേശിക്കുവാൻ തന്റെ ജനത്തെ ഒരുക്കുകയും ചെയ്തു."
    },
    {
        "n": 5,
        "t": "ഇത് ഓർമ്മയുടെ പുസ്തകമാണ് (1:3; 4:9-10, 23, 31; 5:15; 6:12; 7:18; 8:2, 11, 14, 18, 19; 9:7; 11:2; 15:15; 16:3; 24:9; 25:19). ഇത് സീനായ് മലയിൽ ദൈവം നൽകിയ ന്യായപ്രമാണത്തിന്റെയും, യിസ്രായേലിന് ദൈവം നൽകിയ ഉടമ്പടിയുടെയും ഒരു ഉറപ്പുമാണ്. ഇവിടെ യിസ്രായേൽ ജനത്തിന്റെ പ്രത്യേക പദവികളും ഉത്തരവാദിത്വങ്ങളും പൂർണ്ണമായി പ്രതിപാദിച്ചിരിക്കുന്നു. യിസ്രായേലിനോടുള്ള ദൈവത്തിന്റെ സ്നേഹത്തെയും ബന്ധത്തെയും ദൈവം പ്രത്യേകാൽ പ്രസ്താവിച്ചിരിക്കുന്നു (4:37; 6:5; 7:8, 13; 10:12, 15; 19:9; 30:6, 16, 19, 20; 33:3). യിസ്രായേൽ മക്കൾക്ക് വിഗ്രഹങ്ങളോടുള്ള പ്രവണതയെകുറിച്ച് അറിയുന്ന ദൈവം അന്യദേവന്മാരോടും വിഗ്രഹങ്ങളോടും യാതൊരു ബന്ധവും ഉണ്ടാകരുതെന്ന് അവരെ ശക്തമായി വിലക്കുന്നു (6:14-15; 7:4; 8:19-20; 11:16; 13:1-18; 17:2-7; 27:15; 29:17-18; 30:17-18). അവൻ മാത്രമാണ് ദൈവം അവനല്ലാതെ മറ്റൊരു ദൈവമില്ല. അതുകൊണ്ട് ജനം അവരെതന്നെ ദൈവത്തിനു മുൻപിൽ സമർപ്പിക്കണം (6:4-5)."
    },
    {
        "n": 6,
        "t": "ദൈവം അവർക്കു വാഗ്ദത്തം ചെയ്ത ദേശം ഓരോന്നായി ദൈവജനം പിടിച്ചെടുക്കുന്നു. കനാൻ പിടിച്ചെടുക്കുന്നതിനുള്ള ദൈവിക വഴിയും യുദ്ധത്തിൽ ലഭിച്ച അനുഭവങ്ങളും വിവരിച്ചിരിക്കുന്നു. വിശ്വാസികൾക്കു ആത്മീക പാഠങ്ങൾ പഠിക്കുവാൻ പറ്റിയ പുസ്തകം. ചില സംഭവങ്ങൾ വിശ്വാസികളുടെ ആത്മിക ജീവിതവും പോരാട്ടങ്ങളും വ്യക്തമായി പഠിക്കുവാൻ ഉതകുന്നവയാണ്. യോശുവ 1:17 ലെ കുറിപ്പ് കാണുക. ദുഷ്ടജനങ്ങളെ നശിപ്പിക്കുന്നതാണ് ഇതിലെ ഒരു വിഷയം -യോശുവ 6:21; 8:26; 10:28, 35, 37, 39, 40. ഇത്യാദി. ദൈവിക ആജ്ഞപ്രകാരമാണ് യുദ്ധങ്ങൾ നടത്തിയത്. ആവ 7:1-2, 16. ദൈവത്തിന്റെ നിയന്ത്രണത്തിലും ആലോചനയിലും നയിക്കുന്നു (യോശുവ 5:13-15). ദുഷ്ടജനങ്ങളെ നശിപ്പിച്ചത് ദൈവിക നീതിക്കും ന്യായത്തിനും വിരുദ്ധമാണോ? തീർച്ചയായും ദൈവിക നീതിയും, ന്യായവും പരിപാലിക്കപ്പെടുകയാണ്. അതിനായിട്ടാണ് ദൈവം അങ്ങനെ ചെയ്യുന്നതും. ദൈവം ചെയ്യുന്നതെല്ലാം നീതിയും ശരിയുമാണ്, ദൈവം പാപിയായ ഒരു മനുഷ്യനല്ല. നീതിയും ന്യായവും കൃത്യമായി വിലയിരുത്തുന്നവനാണ് ദൈവം. ദുഷ്ടന്മാരെ നശിപ്പിക്കുന്നതിനെക്കുറിച്ച് വിശദീകരണങ്ങൾ കാണുക. ഉല്പ 6:7; 15:16; ലേവ്യ 18:24-25; ആവ 13:12-18; സങ്കീ 47:2; 2 തെസ്സ 1:5-9; വെളി 16:5-7. കനാൻ ദേശനിവാസികൾ വിഗ്രഹാരാധകരായിരുന്നു. ശിശുക്കളെ വിഗ്രഹങ്ങൾക്കു ബലി അർപ്പിക്കുന്നവർ. അവരുടെ ദേവന്മാരുടെ പേരിൽ ലൈംഗിക വൈകൃതങ്ങളും, ദുരാചാരങ്ങളുമുള്ളവർ ആയിരുന്നു. അവർ അങ്ങേയറ്റം ക്രൂരന്മാരും അഴിമതിക്കാരും ആയിരുന്നു. ദൈവത്തെ സത്യത്തിലും ആത്മാവിലും ആരാധിക്കുവാൻ തെരഞ്ഞെടുത്ത യിസ്രായേൽ മക്കൾ ഇവ്വിധ സ്വഭാവദൂഷ്യമുള്ളവരോടു കൂടെ ഇടകലർന്നാൽ അവരും ഇത്തരം ദുഷ്ടപ്രവൃത്തികൾക്കു അടിമയാകും. അതിൽ നിന്നും യിസ്രായേൽ മക്കളെ സംരക്ഷിക്കുവാനാണ് ദുഷ്ടജനങ്ങളെ നശിപ്പിക്കുവാൻ ദൈവം ആജ്ഞാപിച്ചത്. ദൈവത്തിന് ന്യായവിധി നടപ്പിലാക്കാൻ കനാൻ ജനതയുടെ പാപങ്ങൾ അതിന്റെ പാരമ്യത്തിലെത്തിയിരുന്നു. അതുകൊണ്ടാണ് ശിക്ഷാവിധിക്കു യോഗ്യരായവരെ ദൈവിക നീതിയിലും ആലോചനയിലും നശിപ്പിക്കുവാൻ ദൈവം തീരുമാനിച്ചത്. താക്കോൽ വാക്യങ്ങൾ- യോശുവ 1:3-9; 5:13-15; 21:43-45; 24:14-15."
    },
    {
        "n": 7,
        "t": "യോശുവയുടെ മരണം മുതൽ ശമൂവേലിന്റെ കാലം വരെയുള്ള യിസ്രായേൽ ചരിത്രമാണ് ഇതിൽ ഉള്ളത്. ദൈവത്തിനു പ്രസാദമുള്ളത് എന്തെന്ന് അന്വേഷിക്കാതെ ഓരോരുത്തനും ബോധിച്ചതുപോലെ പ്രവർത്തിച്ചാൽ എന്തു ഭവിക്കും എന്ന് ഈ പുസ്തകം വെളിപ്പെടുത്തുന്നു. വെറുപ്പുളവാക്കുന്ന പാപങ്ങളിൽ കുറ്റവാളികളായിരിക്കുമ്പോൾ പോലും ആളുകൾക്ക് ലഭ്യമായ ദൈവത്തിന്റെ അനുകമ്പയും സഹായവും ഇത് വെളിപ്പെടുത്തുന്നു. പാപത്തെ വെറുക്കുകയും ശിക്ഷിക്കുകയും ചെയ്യുന്ന ദൈവത്തെ ചൂണ്ടികാണിക്കുന്നു. മറ്റൊരർത്ഥത്തിൽ, ഇത് യോഗ്യതയില്ലാത്ത ഒരു ജനതയെ ദൈവം വിടുവിച്ചതിന്റെയും, അതിനായി ദൈവം ഉപയോഗിച്ച മഹാന്മാരായ വിശ്വാസവീരന്മാരുടെയും ചരിത്രമാണ്. ചില താക്കോൽ വാക്യങ്ങൾ:- 2:10-23; 21:25."
    },
    {
        "n": 8,
        "t": "വ്യക്തികൾ തമ്മിലുള്ള അനുകമ്പയും സ്നേഹവും അതിന്റെ ഫലമായിട്ടുള്ള അനുഗ്രഹങ്ങളുമാണ് ഒരു ചിന്താവിഷയം. അന്യജാതിയിൽപ്പെട്ട ഒരു സ്ത്രീ യെഹൂദ ജാതിയോടു കൂടി ഇണങ്ങിച്ചേർന്നതിന്റെ ഫലമായി ദാവീദ് രാജാവിന്റെയും, കർത്താവായ യേശുക്രിസ്തുവിന്റെയും മുൻതലമുറയിലെ മാതാവായിത്തീർന്ന ചരിത്രസംഭവമാണ് മറ്റൊരു പ്രതിപാദ്യ വിഷയം. അടുത്ത ചാർച്ചക്കാരനും വീണ്ടെടുപ്പുകാരനുമായവനെക്കുറിച്ചുള്ള പ്രമേയമാണ് മറ്റൊരു വിഷയം. ആ വീണ്ടെടുപ്പുകാരൻ കർത്താവായ യേശുക്രിസ്തുവിന്റെ നിഴലായി ചിത്രീകരിക്കപ്പട്ടിരിക്കുന്നു (രണ്ടാം അദ്ധ്യായം 20-ാം വാക്യത്തിന്റെ വിശദീകരണം ശ്രദ്ധിക്കുക). അടുത്ത ചാർച്ചക്കാരൻ വീണ്ടെടുപ്പുകാരനാകുന്നത് രക്ത ബന്ധത്തിലാണ്. നമ്മുടെ കർത്താവായ യേശുക്രിസ്തു മനുഷ്യാവതാരം എടുത്തത് അപ്രകാരമാണ് (എബ്രാ 2:9-18). അങ്ങനെ യേശുക്രിസ്തു മാനവജാതിയുടെ ചാർച്ചക്കാരനായ വീണ്ടെടുപ്പുകാരനായിത്തീർന്നു. ഒരു വ്യക്തിയുടെ നഷ്ടപ്പെട്ട സ്വത്ത് വാങ്ങാൻ, വീണ്ടെടുപ്പിന്റെ വിലകൊടുക്കുവാൻ പ്രാപ്തനായവനു മാത്രമേ വീണ്ടെടുപ്പുകാരൻ ആകുവാൻ കഴിയുകയുള്ളു (രൂത്ത് 4:2-10). അവൻ അടുത്ത ചാർച്ചക്കാരനും ആയിരിക്കണം. നമുക്കുവേണ്ടി വീണ്ടെടുപ്പുവില നൽകാൻ ക്രിസ്തുവിനു മാത്രമേ കഴിഞ്ഞുള്ളൂ (സങ്കീ 49:7-9; 1 പത്രൊ 1:18-19). വീണ്ടെടുപ്പുവില നൽകാൻ അടുത്ത ബന്ധുവായ വീണ്ടെടുപ്പുകാരൻ തയ്യാറാകേണ്ടതുണ്ട് (രൂത്ത് 4:4, 6, 9). യേശുക്രിസ്തു മാനവ ജാതിയെ വീണ്ടെടുക്കുവാൻ സ്വയമായി തന്റെ ജീവൻ വീണ്ടെടുപ്പുവിലയായി നല്കി (മത്താ 20:28; യോഹ 10:11, 17, 18). വീണ്ടെടുപ്പുകാരനായ ചാർച്ചക്കാരൻ അടുത്ത ബന്ധുവിന്റെ ഭാര്യയായിരുന്ന വിധവയെ വിവാഹം കഴിക്കുകയും വേണം. ആത്മീകമായി യേശുക്രിസ്തു തന്റെ മണവാട്ടിയായ സഭയെ വേളി കഴിക്കാനുള്ള ദിവസം ആസന്നമായി (റോ 7:1-4)."
    },
    {
        "n": 9,
        "t": "ന്യായാധിപന്മാരിൽ ഒടുക്കത്തെയാളും അവരിൽ തന്നെ മഹാനുമായിരുന്ന ശമൂവേലിന്റെ ജനനം, ജീവിതം, പ്രവൃത്തി; (7:15-17). യിസ്രായേൽ ദൈവാധിപത്യം നിഷേധിച്ച് മനുഷ്യരെ രാജാക്കന്മാരായി വാഴിച്ചത്; ശൗലിന്റെ മരണം വരെയുള്ള ദാവീദിന്റെ ജീവിതം: വിശ്വാസികൾക്ക് ആവശ്യമായ അനേക ആത്മീക പാഠങ്ങളും ഈ പുസ്തകത്തിലുണ്ട് (2 തിമൊ 3:16-17)."
    },
    {
        "n": 10,
        "t": "യെഹൂദയുടെയും യിസ്രായേലിന്റെയും മേൽ ദാവീദിന്റെ വാഴ്ച, അതിന്റെ മഹത്വം, വിജയം, ദാവീദിനോടുള്ള ദൈവിക ഉടമ്പടി, ദാവീദിന്റെ പാപവും, ശിക്ഷയും."
    },
    {
        "n": 11,
        "t": "യിസ്രായേൽ ഭരിച്ചിരുന്ന രാജാക്കന്മാരുടെ ചരിത്രം-ദാവീദ് മുതൽ യെഹോശാഫാത്ത്, അഹസ്യാവ് വരെയുളള രാജാക്കന്മാരുടെ ചരിത്രം- രേഖപ്പെടുത്തിയിരിക്കുന്നു. യെരൂശലേം ദേവാലയത്തിന്റെ നിർമ്മാണം, യിസ്രായേൽഗോത്രങ്ങൾ രണ്ടു രാജ്യങ്ങളായി വിഭജിക്കപ്പെടുന്നത്, അഴിമതിയിലേക്കും വിഗ്രഹാരാധനയിലേക്കുമുള്ള വടക്കേ രാജ്യത്തിന്റെ അധഃപതനം, ഏലിയാപ്രവാചകന്റെ ശ്രദ്ധേയമായ ശുശ്രൂഷ എന്നിവ പ്രത്യേകം വിവരിക്കപ്പെടുന്നു. രാജാക്കന്മാരുടെ ഒന്നാം പുസ്തകം രാജാക്കന്മാരുടെ 118 വർഷത്തെ ഭരണകാലം പ്രതിപാദിക്കുന്നു."
    },
    {
        "n": 12,
        "t": "യിസ്രായേൽ രാജ്യത്തിന്റെയും, യെഹൂദാ രാജ്യത്തിന്റെയും ചരിത്രത്തിലെ സംഭവങ്ങൾ, രണ്ടു രാജ്യങ്ങളുടെയും അധഃപതനം വരെയുള്ള ചരിത്രസംഭവങ്ങൾ, എലീശാ പ്രവാചകന്റെ ശ്രദ്ധേയമായ ശുശ്രൂഷ, യെഹൂദാരാജ്യത്തിലെ ആത്മീയ ഉണർവ്, യിസ്രായേൽ ബന്ദികളായി അശ്ശൂർ രാജ്യത്തിൽ പ്രവാസികളായി പോകുന്നത്, യെരൂശലേമിന്റെ വീഴ്ച. രാജാക്കന്മാരുടെ രണ്ടാം പുസ്തകത്തിൽ രേഖപ്പെടുത്തിയിട്ടുള്ള സംഭവങ്ങൾ 266 വർഷത്തെ ചരിത്രം ഉൾപ്പെട്ടതാണ്."
    },
    {
        "n": 13,
        "t": "യിസ്രായേൽ ജനതയുടെ വംശാവലി-ആദാം മുതൽ അബ്രഹാം, നോഹ തുടങ്ങിയവരുടെ കുടുംബങ്ങൾ; ദാവീദ് രാജാവിന്റെ ജീവിത അനുഭവങ്ങൾ, ശമുവേൽ രണ്ടാം പുസ്തകവുമായി താരതമ്യപ്പെടുത്താവുന്നതാണ്. ദാവീദിന്റെ പാപത്തെയും അവന് ലഭിച്ച ശിക്ഷയെയും സംബന്ധിച്ച് ചെറിയ പരാമർശം മാത്രം നല്കിയിരിക്കുന്നു. കൂടുതൽ വിവരണവും ദാവീദിന്റെ മാഹാത്മ്യത്തെക്കുറിച്ചാണ്. ബത്ത്ശേബയും ആയി ബന്ധപ്പെട്ട വിവരങ്ങളും അബ്ശാലോമിന്റെ കലാപവും ഒഴിവാക്കിയിരിക്കുന്നു. യെഹൂദാജനതയുടെ യഥാർത്ഥ മഹത്വം യഹോവയാം ദൈവവുമായുള്ള ബന്ധത്തിൽ സ്ഥിതി ചെയ്യുന്നുവെന്ന് നമ്മെ ഉദ്ബോധിപ്പിക്കുന്നു. സത്യദൈവത്തെ അനുസരിക്കുന്നതിൽ നിന്നും വിജയവും അനുഗ്രഹവും പ്രാപിക്കുന്നു."
    },
    {
        "n": 14,
        "t": "യെഹൂദാ രാജാക്കന്മാരുടെ ചരിത്രം: ശലോമോൻ മുതൽ യെരൂശലേമിന്റെ പതനം വരെ. രാജാക്കന്മാരുടെ രണ്ടു പുസ്തകങ്ങളിലെ കാലഘട്ടം: 384 വർഷം. ഈ പുസ്തകം അതുമായി താരതമ്യപ്പെടുത്താം. യെഹൂദാ രാജാക്കന്മാരുടെ ചരിത്രം ഉൾക്കൊള്ളുന്നു. യിസ്രായേൽ രാജാക്കന്മാരുടെ ചരിത്രം വിട്ടുകളഞ്ഞിരിക്കുന്നു. ഗ്രന്ഥകർത്താവിന്റെ ഉദ്ദേശ്യം (പരിശുദ്ധാത്മാവിന്റെ ഉദ്ദേശ്യവും), ദാവീദിന് ദൈവം നല്കിയ ഉടമ്പടിയുടെ അടിസ്ഥാനത്തിൽ ദാവീദിന്റെ രാജവംശത്തോട് ദൈവത്തിന്റെ വിശ്വസ്തതയെക്കുറിച്ച് വെളിപ്പെടുത്തുക എന്ന ലക്ഷ്യം (1 ദിന 17:11-14). ഈ ദിനവൃത്താന്തപുസ്തകത്തിൽ ഉൾക്കൊള്ളിച്ചിരിക്കുന്ന ചരിത്രത്തിന്റെ പകുതി ഭാഗത്തോളം രാജാക്കാന്മാരുടെ രണ്ടു പുസ്തകങ്ങളിലും കാണുന്നില്ല."
    },
    {
        "n": 15,
        "t": "യെരൂശലേമിലേക്കും, യെഹൂദായിലേക്കുമുള്ള യെഹൂദന്മാരുടെ മടങ്ങിവരവ്, ദൈവാലയത്തിന്റെ പുനർനിർമ്മാണം; യെഹൂദന്മാർ നേരിട്ട എതിർപ്പുകൾ; അവരുടെ വിജയം; സെരുബ്ബാബേലിന്റെയും, എസ്രായുടേയും നേതൃത്വം."
    },
    {
        "n": 16,
        "t": "യെരൂശലേമിന്റെ മതിൽ പണി; യെഹൂദന്മാർക്കുണ്ടായ എതിർപ്പ്, അവർ അതിനെ അതിജീവിക്കുന്നത്, എസ്രാ, നെഹെമ്യവ് എന്നിവരുടെ നേതൃത്വവും, ദൈവികവഴികളിൽ നില്ക്കുവാൻ ജനത്തെ സജ്ജരാക്കുന്നതുമാണ് ഈ പുസ്തകത്തിലെ പ്രധാന ചിന്താവിഷയങ്ങൾ"
    },
    {
        "n": 17,
        "t": "പാർസ്യയിലായിരുന്ന യെഹൂദാ പ്രവാസികൾക്ക് നേരിട്ട ആപത്തുകൾ; മൊർദ്ദെഖായിയിലൂടെയും, എസ്ഥേറിലൂടെയും ദൈവം നല്കിയ വിടുതലുകൾ; യെഹൂദന്മാരെ തകർക്കുവാൻ ഗൂഢാലോചന നടത്തിയവരുടെ നാശം. ഈ പുസ്തകത്തെക്കുറിച്ചുള്ള മറ്റൊരു ശ്രദ്ധേയമായ വസ്തുത ഈ പുസ്തകത്തിലെങ്ങും ദൈവം എന്ന് രേഖപ്പെടുത്തിയിട്ടില്ല എന്നതാണ്. എങ്കിലും ദൈവത്തിന്റെ ഹിതം പ്രാബല്യത്തിൽ വരുത്തുവാൻ ദൈവം ഒരുക്കിയ പ്രവൃത്തികൾക്ക് പിൻപിലുള്ള ദൈവിക സാന്നിദ്ധ്യത്തെ ഗ്രന്ഥകാരൻ അംഗീകരിക്കുന്നു. ഉദാഹരണത്തിന് 4:12-17 കാണുക. ഹാമാന്റെ ഉയർച്ചയും, വീഴ്ചയും, ഭൂമിയിൽ തന്റെ ജനത്തിന് എതിരെ നില്ക്കുന്ന ദുഷ്ടന്മാരായ ശത്രുക്കളോട് ദൈവം എങ്ങനെ ഇടപെടും എന്നതിന്റെ വിസ്മയിപ്പിക്കുന്ന ഒരു ഉദാഹരണമാണ്. ആവ 32:35; സങ്കീ 7:15-17; 9:16; 18:25-27; 37:34-36 കാണുക."
    },
    {
        "n": 18,
        "t": "നീതിനിഷ്ഠയോടെ ജീവിക്കുന്ന ദൈവമക്കളെ, ദൈവം എന്തുകൊണ്ട് കഷ്ടതയനുഭവിക്കാൻ അനുവദിക്കുന്നു എന്നുള്ള വൈഷമ്യമേറിയ പ്രശ്നമാണ് ഈ പുസ്തകം കൈകാര്യം ചെയ്യുന്നത്. അവർക്ക് നേരിടുന്ന പ്രതിസന്ധികളുടെയും, വേദനകളുടെയും, അത്യാപത്തുകളുടെയും ഉദ്ദേശ്യം എന്താണ്? ദുഷ്ടന്മാർ എന്തുകൊണ്ടാണ് പലപ്പോഴും ഇതിൽ നിന്ന് രക്ഷപ്പെടുന്നതായി തോന്നുന്നത്? ലോകത്തിന്റെ മക്കളുടെ ഇടയിൽ ദൈവനീതി നടപ്പാകുന്നില്ലേ? ഇയ്യോബും തന്റെ സ്നേഹിതരും നമ്മിൽ നടക്കുന്ന ചർച്ചയുടെ അടിസ്ഥാന ചിന്താഗതി ഇതാണ് - 3:1, 20; 4:7, 9; 8:3; 18:5-21; 21:4-34; 34:10-12 ഇവയുടെ വിശദീകരണക്കുറിപ്പുകൾ നോക്കുക. കൂടാതെ സാത്താൻ ദൈവത്തെ വെല്ലുവിളിക്കുകയും, ഇയ്യോബിനെ ആക്രമിക്കുകയും ചെയ്യുന്നതെങ്ങനെ, അത്തരമൊരു വെല്ലുവിളിയെയും ആക്രമണത്തെയും ദൈവം വിജയകരമായി തകർത്തുകളയുന്നതെങ്ങനെ എന്ന മറ്റൊരു പ്രധാനപ്പെട്ട വിഷയവും ഇവിടെ കാണുന്നു."
    },
    {
        "n": 19,
        "t": "സങ്കീർത്തനങ്ങളെ 5 പുസ്തകങ്ങളായി വിഭജിച്ചിരിക്കുന്നു. വൈവിധ്യമാർന്ന മനുഷ്യജീവിതത്തിലെ അനുഭവങ്ങളുടെയും, സാഹചര്യങ്ങളുടെയും പശ്ചാത്തലത്തിൽ എഴുതിയിട്ടുള്ള സങ്കീർത്തനങ്ങളിൽ നിരവധി വിഷയങ്ങൾ ഉൾക്കൊണ്ടിട്ടുണ്ട്. തന്മൂലം പല സങ്കീർത്തനങ്ങളും ഒന്നല്ലെങ്കിൽ മറ്റൊന്ന് തങ്ങളുടെ ജീവിതത്തിൽ അഭിമുഖീകരിക്കുന്ന സാഹചര്യങ്ങൾക്കും, അവസ്ഥകൾക്കും അനുയോജ്യമാണെന്ന് വിശ്വാസികൾ കരുതുന്നു. സങ്കീർത്തനങ്ങളിൽ നല്ലൊരു ഭാഗം പ്രാർത്ഥനകളും, സത്യദൈവത്തിനുള്ള സ്തുതികളും ആകുന്നു. ചില സങ്കീർത്തനങ്ങൾ ദൈവമഹത്വത്തെക്കുറിച്ചുള്ള ധ്യാനചിന്തകൾ ആണ്. ദൈവത്തിന്റെ മഹത്വത്തെക്കുറിച്ചും ദൈവം തന്റെ ജനത്തോടും, ശത്രുക്കളോടും ഇടപെടുന്ന പ്രവർത്തന രീതിയെക്കുറിച്ചും ചില സങ്കീർത്തനങ്ങളിൽ വർണ്ണിക്കുന്നു. ചില സങ്കീർത്തനങ്ങൾ യഹോവയായ കർത്താവിനെ പുകഴ്ത്തുന്ന ഗീതങ്ങൾ ആണ്. (യഹോവ - തന്റെ ജനത്തിന് ദൈവം വെളിപ്പെടുത്തിയ ദൈവത്തിന്റെ പ്രത്യേക നാമം) ദൈവത്തിന്റെ പട്ടണം, ദൈവത്തിന്റെ പരിപാലനം, പ്രബോധനങ്ങൾ, അല്ലെങ്കിൽ യഹോവയെ സ്തുതിക്കുന്നതിനുള്ള ആഹ്വാനം ഇവ സങ്കീർത്തനങ്ങളിൽ ഉൾക്കൊള്ളുന്നു."
    },
    {
        "n": 20,
        "t": "ശലോമോൻ തന്നെ സദൃശവാക്യങ്ങൾ എഴുതിയിരിക്കുന്നതിന്റെ കാരണവും, ഉദ്ദേശ്യവും, അവയുടെ ചില പ്രതിപാദ്യവിഷയങ്ങളും സൂചിപ്പിച്ചിട്ടുണ്ട് (1:2-6). മനുഷ്യർ ഏതുവിധം ഈ ലോകത്തിൽ ജീവിക്കണമെന്നും, ഏതെല്ലാം വിധത്തിൽ വിവിധ സാഹചര്യങ്ങളിൽ പെരുമാറണമെന്നും ഉദ്ദേശിച്ചുകൊണ്ടാണ് ശലോമോൻ സദൃശവാക്യങ്ങൾ രചിച്ചിട്ടുള്ളത് 1:7 ൽ വളരെ പ്രാധാന്യമേറിയ വിഷയം നല്കുന്നു - യഹോവാ ഭക്തി: പുസ്തകത്തിൽ ആദ്യാവസാനം ജ്ഞാനികളും, മഠയന്മാരും തമ്മിലുള്ള ഒരു താരതമ്യ പഠനം നല്കുന്നുണ്ട്. ദൈവത്തെ ഭയപ്പെടുന്നവരും ദൈവത്തിന്റെ വഴികളിൽ നടക്കുന്നവരുമാണ് ബുദ്ധിമാന്മാർ. ദൈവത്തെ ഭയപ്പെടാത്തവരും അവരവരുടെ വഴികളിൽ നടക്കുന്നവരുമാണ് ഭോഷന്മാർ. യഥാർത്ഥ ജ്ഞാനം നീതിയിലേക്കും, അജ്ഞാനം പാപത്തിലേക്കും നയിക്കുന്നു. വാസ്തവത്തിൽ, ദുഷ്ടത അജ്ഞാനവും, നീതി ജ്ഞാനവും എന്നു പറയാവുന്നതാണ്."
    },
    {
        "n": 21,
        "t": "ഈ ലോകത്തിൽ നല്ലത് എന്താണ്? ജീവിതം അർത്ഥവത്താക്കാൻ സാധിക്കുമോ? നമ്മുടെ ജീവിതത്തിന്റെ ഉദ്ദേശ്യം എന്താണ്? ജീവിത സത്യങ്ങൾ വിചിന്തനം ചെയ്തപ്പോൾ ശലോമോന്റെ ഹൃദയത്തെ അസ്വസ്ഥതയിൽ എത്തിച്ച ചില ചോദ്യങ്ങൾ മാത്രമാണിവ. മനുഷ്യന്റെ അറിവ് വളരെ പരിമിതമെന്ന യാഥാർത്ഥ്യം അവനെ ബോധ്യപ്പെടുത്തുവാൻ ദൈവം തീരുമാനിച്ചു. ദൈവത്തിൽ നിന്നും അകന്നുജീവിക്കുന്നവരെ അവരുടെ ജീവിതം എത്ര നിരർത്ഥകവും ശൂന്യവുമാണെന്ന് അവർ മനസ്സിലാക്കണമെന്ന് ദൈവം ആഗ്രഹിച്ചു. ഈ സത്യം രേഖപ്പെടുത്തി തിരുവചനത്തിൽ ഉൾപ്പെടുത്തണമെന്ന് ദൈവം നിശ്ചയിച്ചു. ഒരു വ്യക്തി തന്നെ അവന്റെ അനുഭവത്തിലൂടെയും, അന്വേഷണത്തിലൂടെയും ഈ സത്യം വെളിപ്പെടുത്തുന്നതിന് ദൈവം ഒരു മനുഷ്യനെ തിരഞ്ഞെടുത്തു. ലോകത്ത് ജീവിച്ചിരുന്ന എല്ലാ വ്യക്തികളെക്കാളും മഹാത്മാരായി ജീവിച്ച സോക്രട്ടീസ്, ശ്രീബുദ്ധൻ, കൺഫ്യൂഷസ് എന്നിവരെക്കാളും ജ്ഞാനിയായി ഒരു വ്യക്തിയെ രൂപാന്തരപ്പെടുത്തി 1 കൊരി 1:24, 30; കൊലൊ 2:2-3, 9. ലോകത്തിൽ ഉള്ള ഏതൊരാളേക്കാളും അവനെ ധനവാനാക്കിത്തീർത്തു. ഒരു മനുഷ്യന് അനുഭവിക്കാവുന്നതും ആസ്വദിക്കാവുന്നതുമായ എല്ലാ അവസരങ്ങളും, സൗകര്യങ്ങളും ദൈവം അവന് നല്കി. അന്വേഷണാത്മകമായ ബുദ്ധിവൈഭവവും ദൈവം അവന് നല്കി. വസ്തുതകൾ അന്വേഷിക്കുന്നതിനും ഗ്രഹിക്കുന്നതിനും വ്യക്തമായി വിലയിരുത്തുന്നതിനും പര്യാപ്തമായ ഒരു വലിയ മനസ്സും മേധാശക്തിയും ദൈവം അവന് നല്കി. ദൈവം തിരഞ്ഞെടുത്ത ആ മനുഷ്യൻ ശലോമോൻ ആയിരുന്നു. ദൈവത്തിന്റെ ആ തെരഞ്ഞെടുപ്പിന്റെ പരിണിത ഫലമാണ് ഈ പുസ്തകം -“സഭാപ്രസംഗി”. ജീവിതത്തിന്റെ സത്യവും, അർത്ഥവും മനസ്സിലാക്കുന്നതിന് എത്രമാത്രം അപര്യാപ്തമാണ് ഈ പുസ്തകം എന്ന് വെളിപ്പെടുത്തുന്നു. ജീവിതത്തിന്റെ സത്യവും, അർത്ഥവും ദൈവവചനത്തിൽക്കൂടി മാത്രമേ കണ്ടെത്തുവാൻ സാധ്യമാകുകയുള്ളൂ. അർത്ഥവത്തായ ജീവിതത്തിന്റെയും അനന്തമായ സന്തോഷത്തിന്റെയും സംതൃപ്തി നല്കുന്ന ഒരടിസ്ഥാനത്തിന്റെ ഉറവിടമാണ് തിരുവചനങ്ങൾ."
    },
    {
        "n": 22,
        "t": "വേദപുസ്തകവ്യാഖ്യാതാക്കൾ ഉത്തമഗീതത്തിലെ പ്രതിപാദ്യവിഷയങ്ങളെ സംബന്ധിച്ച് ഏകാഭിപ്രായം ഉള്ളവരല്ല. പ്രധാന കഥാപാത്രങ്ങളെക്കുറിച്ച് പോലും വിഭിന്ന അഭിപ്രായങ്ങൾ രേഖപ്പെടുത്തിയിട്ടുണ്ട്. പല വ്യക്തികളും ഇത് ശലോമോനും, തന്റെ പ്രതിശ്രുധവധുവുമായുള്ള പ്രേമത്തിന്റെ കവിതാശൈലിയിലുള്ള വർണ്ണനയാണെന്ന് അഭിപ്രായപ്പെടുന്നു. അറിയപ്പെടാത്ത ഒരു ആട്ടിടയന്റെയും, അവന്റെ വധുവിന്റെയും പ്രേമകഥയാണ് ഉത്തമഗീതം എന്ന് ചില ആധുനിക വ്യാഖ്യാതാക്കൾ ചിന്തിക്കുന്നു. ഈ കഥയിലെ പ്രതിനായകൻ (നീചകഥാപാത്രം), ആട്ടിടയന്റെ വധുവിനെ തട്ടിയെടുക്കാൻ ശ്രമിക്കുന്ന ശലോമോൻ ആണെന്നും അവർ കരുതുന്നു. എന്നാൽ ഈ ഗീതം ഒരു പ്രതിരൂപ കഥയായി കരുതുന്നുവെങ്കിൽ, സ്വർഗ്ഗീയ രാജാവിനെയും തന്റെ ജനത്തെയും കുറിച്ച് പറയുന്ന ഒരു ഉപമയായി ഈ ഗാനത്തെക്കുറിച്ച് ചിന്തിക്കുകയാണെങ്കിൽ, ഈ ഗീതത്തിലെ മണവാളൻ ശലോമോൻ രാജാവ് തന്നെയായിരിക്കും. ഏറ്റവും അർത്ഥവത്തായ വ്യാഖ്യാനം അതുതന്നെയാണ്. ഈ കഥ ദൈവവും വിശ്വാസികളും തമ്മിലുള്ള സ്നേഹത്തെക്കുറിച്ചുള്ള ഒരു കഥയല്ലെന്ന് ചില വ്യാഖ്യാതാക്കൾ പഠിപ്പിക്കുന്നു, എന്നാൽ മറ്റു ചിലർ ഈ പുസ്തകത്തിന്റെ മുഖ്യ പ്രതിപാദ്യവിഷയം അതുതന്നെയെന്ന് വിശ്വസിക്കുന്നു. എന്നാൽ ഈ കുറിപ്പുകളുടെ എഴുത്തുകാരൻ, ഉത്തമഗീതത്തിലെ പ്രധാന കഥാപാത്രങ്ങൾ ശലോമോൻ രാജാവും, അദ്ദേഹത്തിന്റെ വധുവുമാണെന്ന് കരുതുന്നു. രാജാധിരാജാവായ യേശുക്രിസ്തുവും താൻ വീണ്ടെടുത്ത ജനവും അല്ലെങ്കിൽ വിശ്വാസികളും തമ്മിലുള്ള ബന്ധത്തിന്റെ പ്രതീകാത്മകവും, സമാനരൂപവുമായ നിരവധി വസ്തുതകൾ ഉത്തമഗീതത്തിൽ അടങ്ങിയിരിക്കുന്നു."
    },
    {
        "n": 23,
        "t": "മനുഷ്യന്റെ ദുഷ്പ്രവൃത്തിയുടെ മേലുളള ദൈവത്തിന്റെ ന്യായവിധി; വിശ്വാസത്താൽ ദൈവത്തിങ്കലേക്ക് തിരിയുന്നവർക്ക് ലഭ്യമാകുന്ന ദൈവത്തിന്റെ കൃപ; കർത്താവായ യേശുക്രിസ്തുവിലൂടെ ദൈവം നൽകുന്ന സൗജന്യ രക്ഷ. മറ്റൊരു പ്രവാചകനും നൽകിയിട്ടില്ലാത്ത വിധം, യേശുക്രിസ്തുവിന്റെ വരവിനെ സംബന്ധിച്ചും അവന്റെ പ്രവൃത്തികളെ സംബന്ധിച്ചും വളരെ വിശദമായ വിവരണം യെശയ്യാവ് തന്റെ പ്രവചനത്തിലൂടെ നൽകുന്നു - ക്രിസ്തുവിന്റെ ജനനം, കഷ്ടാനുഭവങ്ങൾ, ക്രിസ്തുവിന്റെ മരണം, ഭാവിയിൽ ഭൂമിയിൽ സ്ഥാപിക്കപ്പെടാനിരിക്കുന്ന ദൈവരാജ്യത്തിന്റെ ഭരണം ഇത്യാദി, മശീഹായെ സംബന്ധിച്ചുള്ള സൂചനകൾ ഇതിലുണ്ട്. യിസ്രായേൽ എന്ന കാപട്യം നിറഞ്ഞ രാജ്യത്തിൽ നിന്നും ആരംഭിച്ച്, കാപട്യവും ദുഷ്പ്രവൃത്തിയും ഇല്ലാത്ത പുതിയ ആകാശവും, പുതിയ ഭൂമിയും നിറഞ്ഞ യുഗത്തിലേക്ക് യാത്ര എത്തുന്ന പ്രവചനമാണ് ഇവിടെ കാണുന്നത് (65:17; 66:22-24). ഈ പ്രവചന പുസ്തകത്തിലെ അതിശയകരമായ ചില വാക്യങ്ങളും അദ്ധ്യായങ്ങളും 1:18; 2:1-5; 6:1-8; 7:14; 9:6-7; 11:1-9; 25:4-9; 32:1-5; 35:1-10; 40:1-31; 41:17-20; 43:1-2, 25; 45:22-25; 49:6; 52:13-15; 53:1-12; 55:1-13; 57:15; 61:1-3; 64:1-12; 65:17; 66:2. ഇതൊരു ചെറിയ ലിസ്റ്റ് മാത്രമാണ്. യെശയ്യാവിന്റെ പുസ്തകം മുഴുവനും (തീർച്ചയായും ബൈബിൾ മുഴുവനും), ദൈവനിശ്വാസീയമാണെന്നുള്ളത് വളരെ അതിശയകരമായ സംഗതിയാണ്."
    },
    {
        "n": 24,
        "t": "B.C. 586-ൽ ബാബേൽ (ബാബിലോൺ) സൈന്യം യെരൂശലേം കീഴടക്കി അതിലെ നിവാസികളെ പ്രവാസികളായി ബാബിലോണിലേക്ക് കൊണ്ടുപോയി. ആ നാൾവരെ അനുതപിച്ച് ദൈവത്തിങ്കലേക്ക് തിരിയുന്നതിന് ജനങ്ങളോട് യിരെമ്യാവ് കണ്ണുനീരോടെ കേണപേക്ഷിച്ചിരുന്നു. അവർ ദൈവത്തിന്റെ സന്ദേശം ശ്രദ്ധിക്കുന്നത് നിരസിച്ചപ്പോൾ ദൈവത്തിന്റെ ശക്തമായ ദൂത് അവർക്ക് നൽകി - 70 വർഷക്കാലം അവർ ബാബിലോണിൽ പ്രവാസികളായിരിക്കുമെന്നും, പീന്നീട് അവർ യെരൂശലേമിലേക്കും, യെഹൂദായിലേക്കും തിരിച്ചെത്തുമെന്നും, ദൈവം യിസ്രായേലുമായി ഒരു പുതിയ ഉടമ്പടി ഉണ്ടാക്കുമെന്നും, ബാബിലോണും സമീപത്തുള്ള ചില രാജ്യങ്ങളും ദൈവത്തിന്റെ നീതിപൂർവ്വമായ ന്യായവിധിയിൽ തകർന്നു പോകുമെന്നും പ്രവാചകൻ വെളിപ്പെടുത്തി. ഇന്നത്തെ ദൈവ വേലക്കാർ ഗ്രഹിക്കേണ്ട ചില പാഠങ്ങൾ ഈ പുസ്തകത്തിലുണ്ട്. ഒരു ദൈവദാസൻ എങ്ങനെയുള്ളവനായിരിക്കണമെന്നുള്ളതിന്റെ ഒരു ഉത്തമ മാതൃകയാണ് യിരെമ്യാവ്. താഴെപറയുന്ന വാക്യങ്ങൾ കർത്താവായ യേശുക്രിസ്തുവിന്റെ വരവിനെ സൂചിപ്പിക്കുന്നതാണ് 23:5; 30:4-11; 31:31-34; 33:15-18."
    },
    {
        "n": 25,
        "t": "യെരൂശലേമിന്റെ പതനത്തെ സംബന്ധിച്ച് കവിതാശൈലിയിലുളള വർണ്ണന; പതനത്തിന്റെ കാരണം; യിരെമ്യാവിന്റെ മാനസിക വേദന; യിരെമ്യാവ് പ്രസ്താവിക്കുന്ന ആത്മിക പാഠങ്ങൾ; യിസ്രായേലിന് വേണ്ടിയുളള പ്രാർത്ഥന. വിലാപഗാനങ്ങളുടെ മധ്യേ അർത്ഥപൂർണ്ണമായ മനോഹരമായ വാക്കുകൾ 3:21-27 ൽ കാണുന്നു."
    },
    {
        "n": 26,
        "t": "ദൈവത്തിന്റെ മഹത്വം:- യെരൂശലേം ദേവാലയത്തിൽ നിന്നും ദൈവത്തിന്റെ മഹത്വം വിട്ടുപോകുന്നത്, ഭാവിയിൽ പുതിയ ദേവാലയത്തിലേക്ക് ദൈവത്തിന്റെ മഹത്വം തിരിച്ച് വരുന്നതിന്റെയും പ്രവാചക ദർശനങ്ങൾ. പ്രസ്തുത രണ്ട് സംഭവങ്ങൾക്കും മദ്ധ്യേ യിസ്രായേൽ ജനത്തിന്റെ മലിനപ്പെട്ട അവസ്ഥയെക്കുറിച്ച് പ്രവാചകൻ എഴുതുന്നു. യിസ്രായേൽ ജനത്തിന്റെ മേലും മറ്റു രാജ്യങ്ങളുടെ മേലും ദൈവത്തിന്റെ ശിക്ഷാവിധി; യുഗാന്ത്യത്തിൽ യിസ്രായേലിന് വരുന്ന മാറ്റം; വടക്കുനിന്നും ആക്രമിക്കുന്നതിന് വരുന്ന സൈന്യങ്ങളുടെ നാശം. ഈ പ്രവചന പുസ്തകത്തിൽ എല്ലാ ഭാഗങ്ങളിലും യഹോവയായ ദൈവം ലോകത്തിന്റെ പരമാധികാരിയായ ഭരണാധികാരി എന്ന് നാം കാണുന്നു. താൻ മാത്രം യഥാർത്ഥ ദൈവം എന്ന് ജനങ്ങളെ തന്റെ പ്രവൃത്തികളിലൂടെയും ബോദ്ധ്യപ്പെടുത്താനുളള ദൈവത്തിന്റെ തീരുമാനവും ഈ പ്രവചനത്തിൽ കാണുന്നു. “ഞാൻ ദൈവമെന്ന് അവർ അപ്പോൾ അറിയും” എന്ന വാചകം പലതവണ കാണുന്നു. മറ്റൊരു വാചകശകലം “യഹോവയുടെ വചനം വന്നു” എന്നുളളതാണ്. പ്രവചനം രൂപപ്പെടുത്തിയത് പ്രവാചകനല്ല; പ്രവാചകൻ പ്രസ്താവിക്കുക മാത്രമാണ് ചെയ്തത്. അവ ദൈവത്തിൽ നിന്നും നേരിട്ട് വന്ന വചനമാണ് (1 പത്രൊ 1:20-21)."
    },
    {
        "n": 27,
        "t": "ഈ പ്രവചനത്തിലുടനീളം രണ്ട് ചിന്താവിഷയങ്ങൾ പ്രത്യക്ഷപ്പെടുന്നു - ദാനീയേലിന്റെയും, അവന്റെ സ്നേഹിതന്മാരുടെയും ബാബിലോണിലെ അനുഭവങ്ങൾ. ദാനീയേലിനുണ്ടായ പ്രവചനദർശനം. ഈ പ്രതിപാദ്യത്തിന്റെ പശ്ചാത്തലത്തിൽ ദൈവത്തിന്റെ പരമാധികാരവും ദൈവിക ഉദ്ദേശ്യങ്ങളുടെ പൂർത്തികരണവും കാണുന്നു. വൻസാമ്രാജ്യങ്ങളുടെ പതനം, യുഗാന്ത്യത്തിൽ ലോകഭരണം നടത്തുന്ന ഏറ്റവും ശക്തമായ സാമ്രാജ്യം, അന്തിക്രിസ്തുവിന്റെ ആഗമനം, മനുഷ്യർ പടുത്തുയർത്തുന്ന രാജ്യങ്ങളുടെ പരാജയം, ക്രിസ്തുവിന്റെ നിത്യരാജ്യത്തിന്റെ സ്ഥാപനം എല്ലാം ഈ പ്രവചനദർശനത്തിൽ കാണുന്നു."
    },
    {
        "n": 28,
        "t": "യിസ്രായേൽ ജനം സത്യദൈവത്തെ ഉപേക്ഷിക്കുകയും അവർ അന്യാരാധനയിലേക്കും, വിഗ്രഹാരാധനയിലേക്ക് തിരിയുകയും ചെയ്തിരുന്നു. അതുകൊണ്ട് അവരുടെ വ്യക്തി ജീവിതവും, സാമൂഹിക ജീവിതവും, ദേശീയ ജീവിതവും കാപട്യവും വഞ്ചനയും നിറഞ്ഞതായി തീർന്നു. യിസ്രായേൽ ജനതയോട് അനുതപിച്ച് യഹോവയിങ്കലേക്ക് തിരിയുന്നതിന് പ്രവാചകൻ പ്രബോധിപ്പിച്ചു. ദൈവത്തിന്റെ ദീർഘക്ഷമയും സ്നേഹവും പ്രവാചകൻ പ്രസ്താവിക്കുകയും, അതു ചിത്രീകരിക്കുന്നതിന് യിസ്രായേൽ ജനത്തെ ഒരു വേശ്യയായ ഭാര്യയോട് ഉപമിക്കുകയും ചെയ്തു. ജനത്തിന്റെ പ്രവൃത്തികൾ യഹോവയെ ദുഃഖിപ്പിച്ചെങ്കിലും, ദൈവം അവരോടുള്ള തന്റെ സ്നേഹം അവസാനിപ്പിച്ചില്ല. ദൈവം അവരെ തന്നിലേക്ക് മടങ്ങുവാൻ വിളിച്ചുകൊണ്ടിരുന്നു. യിസ്രായേൽ ജനം കാലക്രമത്തിൽ ദൈവത്തിങ്കലേക്ക് മടങ്ങി വരുമെന്ന് പ്രവാചകൻ കാണിക്കുന്നു."
    },
    {
        "n": 29,
        "t": "മഹത്തായതും ഭയങ്കരവുമായ യഹോവയുടെ ദിവസം, യിസ്രായേലിന്റെ പാപം മൂലം ദേശത്ത് വരുന്ന വൻനാശം, വെട്ടുക്കിളി വരുത്തിയ കൃഷിനാശം, എങ്കിലും യഹോവ യിസ്രായേലിനെ സംരക്ഷിക്കും ശത്രുക്കളെ ശിക്ഷിക്കുകയും ചെയ്യും. 2:28-29 ൽ പരിശുദ്ധാത്മാവിനെക്കുറിച്ചുള്ള വലിയ പ്രവചനം."
    },
    {
        "n": 30,
        "t": "ദൈവം തന്റെ ജനത്തോട് വിശ്വസ്തൻ ആണ്, ആകയാൽ അവർ ദൈവത്തിന്റെ കല്പനകൾ അനുസരിക്കുകയും അവയനുസരിച്ച് ജീവിക്കുകയും വേണം. സമൂഹം ഉൾക്കൊള്ളുന്ന വ്യക്തികളുടെ ജീവിതരീതിയും പെരുമാറ്റവും സമൂഹത്തിന്റെ അവസ്ഥ പ്രതിഫലിപ്പിക്കുന്നു. ദൈവം പ്രപഞ്ചത്തിന്റെ പരമാധികാരിയാണ്. ദുഷ്ടജാതികളെ ദൈവം നശിപ്പിക്കും. ദൈവത്തിന്റെ ഉടമ്പടിയും, കൽപ്പനകളും അനുസരിക്കാത്തവരെയും അവിശ്വസ്തരായ തന്റെ ജനത്തെയും ശിക്ഷിക്കും. യിസ്രായേലിന്റെ പാപം നിമിത്തം മറ്റുള്ള ജാതികളെ ഉപയോഗിച്ച് ദൈവം അവരെ അവരുടെ നാട്ടിൽ നിന്നും വേരോടെ പിഴുതു കളയും. എന്നാൽ യിസ്രായേലിന്റെ ആത്യന്തികമായ വീണ്ടെടുപ്പിന്റെ വാഗ്ദാനം ദൈവം നൽകുന്നു."
    },
    {
        "n": 31,
        "t": "യിസ്രായേൽ രാജ്യത്തോട് ക്രൂരമായി പ്രവർത്തിച്ചതിന് ഏദോം നിവാസികളുടെ മേൽ വരുന്ന ശിക്ഷ."
    },
    {
        "n": 32,
        "t": "അനുസരണംകെട്ട തന്റെ ദാസന്മാരെ അനുസരണമുള്ളവരായി രൂപാന്തരപ്പെടുന്നതിന് ദൈവത്തിന് വിവിധ മാർഗ്ഗങ്ങൾ ഉണ്ട്. ദൈവത്തിന് യിസ്രായേൽ ജനതയോട് മാത്രമല്ല, മറ്റ് ജനങ്ങളോടും സ്നേഹം ഉണ്ട്. അനുതപിച്ച് ദൈവത്തിങ്കലേക്ക് തിരിയുന്നുവെങ്കിൽ ആരെയും ദൈവം നശിപ്പിക്കുകയില്ല. ദൈവത്തിന്റെ കൃപയെക്കുറിച്ച് മറ്റുള്ളവരുടെ മുൻപിൽ ഉദ്ഘോഷിക്കുവാനും അവർ ദൈവത്തിങ്കലേക്ക് തിരിയാനുള്ള ഒരു ഉപകരണമായിരിക്കുന്നതിനുമുള്ള ഉത്തരവാദിത്വം യിസ്രായേൽ ജനത്തിനുണ്ട്."
    },
    {
        "n": 33,
        "t": "ജനത്തിന്റെ ദുഷ്പ്രവൃത്തികളും ദൈവത്തിന്റെ ന്യായവിധിയും. ഈ ചെറിയ പുസ്തകത്തിൽ യേശുക്രിസ്തുവിനെക്കുറിച്ചുള്ള സൂചനകൾ ഉൾക്കൊള്ളുന്നു. 700 വർഷങ്ങൾക്ക് മുമ്പ് യേശുവിന്റെ ജന്മസ്ഥലത്തെ സംബന്ധിച്ചും (5:2). കർത്താവിന്റെ വരാൻ പോകുന്ന രാജ്യത്തെ സംബന്ധിച്ചും (4:1-8) ലഘുവായി വിവരിക്കുന്നുണ്ട്. യഥാർത്ഥ മതത്തെക്കുറിച്ചുള്ള പ്രസിദ്ധമായ ഒരു വിവരണം 6:8 ൽ കാണുന്നു. ദൈവത്തിന്റെ കരുണ, സ്നേഹം ഇവയെ സംബന്ധിച്ച് മനോഹരമായ ഒരു വർണ്ണന 7:18-20 ൽ."
    },
    {
        "n": 34,
        "t": "ദുഷ്പ്രവൃത്തിക്കാരെ ശിക്ഷിക്കുന്നതിലും, ദൈവത്തിൽ ആശ്രയിക്കുന്നവരോട് കരുണയും, കൃപയും കാണിക്കുന്നതിലൂടെയും ദൈവത്തിന്റെ വിശുദ്ധി വെളിപ്പെടുന്നു. ദൈവം നീതി നടത്തുന്നതിൽ നീതിമാന്മാർ സന്തോഷിക്കുന്നു. നീനെവേയുടെ ആസന്നമായ നാശം."
    },
    {
        "n": 35,
        "t": "ദൈവത്തിന്റെ വഴികളുടെ ജ്ഞാനത്തെക്കുറിച്ചുള്ള സംശയത്തെ അതിജീവിക്കുന്ന ദൈവത്തിലുള്ള വിശ്വാസം. പ്രവാചകന്റെ മനസ്സിനെ മഥിച്ചിരുന്ന ചോദ്യം ഇതായിരുന്നു. ദൈവത്തിന്റെ സ്വന്തജനമായിരുന്ന യെഹൂദായെ ശിക്ഷിക്കുന്നതിന് ക്രൂരന്മാരും ദുഷ്ടന്മാരും ആയിരുന്ന ബാബിലോണിനെ ദൈവം എന്തുകൊണ്ട് അനുവദിച്ചു? അതിന് ദൈവം നൽകുന്ന ഉത്തരം, “നീതിമാൻ അവന്റെ വിശ്വാസത്താൽ ജീവിക്കും” (2:4). പുതിയനിയമത്തിൽ ഇത് മൂന്ന് തവണ ഉദ്ധരിച്ചിട്ടുണ്ട് (റോ 1:17; ഗലാ 3:11; എബ്രാ 10:38-39)."
    },
    {
        "n": 36,
        "t": "യഹോവയുടെ ദിനം, യെഹൂദാ ജനം അവരുടെ പാപങ്ങളെക്കുറിച്ച് അനുതപിക്കുന്നില്ലെങ്കിൽ അവരുടെ മേൽ വരുന്ന ശിക്ഷ, അന്ത്യനാളുകളിൽ ദൈവം അവരുടെ മേൽ അനുഗ്രഹങ്ങൾ വർഷിക്കുമെന്നുള്ള വാഗ്ദത്തം."
    },
    {
        "n": 37,
        "t": "പാർസ്യരാജാവായ കോരെശിന്റെ രണ്ടാം വർഷത്തിൽ യെഹൂദന്മാർക്ക് യെരൂശലേമിലേക്ക് തിരിച്ച് പോകുന്നതിന് (B.C. 538) അനുവാദം നൽകി. സെരൂബ്ബാബേലിന്റെ നേതൃത്വത്തിൽ യെരൂശലേം ദൈവാലയത്തിന്റെ പുനർനിർമ്മാണം തുടങ്ങി. എന്നാൽ അടിസ്ഥാനമിട്ടശേഷം അവർ പണി നിർത്തി. നിർമ്മാണം തുടങ്ങി പൂർത്തിയാക്കുന്നതിന് ഹഗ്ഗായി അവരെ പ്രോത്സാഹിപ്പിച്ചു. നിർമ്മാണം പൂർത്തീകരിച്ചില്ലെങ്കിൽ വരുന്ന നഷ്ടവും, ദൈവാലയം പണിതാൽ ദൈവം നൽകുന്ന അനുഗ്രഹവും സംബന്ധിച്ച് പ്രവാചകൻ അവരെ ബോധവാന്മാരാക്കി."
    },
    {
        "n": 38,
        "t": "ജനങ്ങളെ അവരുടെ പാപം നിമിത്തം ശാസിക്കുന്നു, മന്ദിരത്തിന്റെ നിർമ്മാണത്തിൽ പ്രോത്സാഹിപ്പിക്കുന്നു, ജാതികളുടെ മേലുള്ള ദൈവത്തിന്റെ ന്യായവിധി, ഭാവിയിൽ യിസ്രായേലിന് വരുന്ന കഷ്ടതകളും, അനുഗ്രഹങ്ങളും, കർത്താവായ യേശുക്രിസ്തുവിന്റെ ഒന്നാമത്തെയും, രണ്ടാമത്തെയും ആഗമനത്തെ സംബന്ധിച്ചുള്ള ലഘു വിവരണങ്ങൾ (3:8; 6:12-13; 9:9; 14:3-4)."
    },
    {
        "n": 39,
        "t": "ജനങ്ങളുടെ ദുഷിച്ച ജീവിതരീതി, യോഹന്നാൻ സ്നാപകന്റെ വരവ്, ഏലിയാവ്, ക്രിസ്തു എന്നിവരുടെ വരവ്, യഹോവയുടെ ദിവസം."
    },
    {
        "n": 40,
        "t": "യേശുക്രിസ്തുവിന്റെ ജനനവും, ജീവിതവും, ഉപദേശങ്ങളും, പ്രവൃത്തികളും, മരണ പുനരുത്ഥാനങ്ങളും രേഖപ്പെടുത്തിയിരിക്കുന്ന, മത്തായി എഴുതിയ സുവിശേഷം, പഴയനിയമ വാഗ്ദത്ത പ്രകാരമുള്ള ദൈവത്തിന്റെ അഭിഷിക്തനായ ക്രിസ്തു, ദൈവരാജ്യം ഭൂമിയിൽ സ്ഥാപിക്കുന്ന ശ്രേഷ്ഠരാജാവ് എന്നിങ്ങനെ യേശുവിനെ അവതരിപ്പിച്ചിരിക്കുന്നു. പഴയനിയമത്തിലെ ഏകദേശം അറുപതു പ്രവചന സൂചികകളും, കൂടാതെ ഏറെക്കുറെ നാല്പതു ഉദ്ധരണികളും ഈ സുവിശേഷത്തിൽ രേഖപ്പെടുത്തിയിട്ടുണ്ട്. ഇതിൽ പല പ്രാവശ്യം കാണപ്പെടുന്ന പ്രധാനപ്പെട്ട വാക്കുകളിൽ ചിലത് “രാജാവ്” “ദൈവരാജ്യം” “നിറവേറി” എന്നിവയാണ്."
    },
    {
        "n": 41,
        "t": "ദൈവത്തിന്റെയും മനുഷ്യന്റെയും ദാസനായിത്തീർന്ന യേശുക്രിസ്തുവിനെ ദൈവപുത്രനായി വെളിപ്പെടുത്തിയിരിക്കുന്നു (1:1 താരതമ്യം ചെയ്യുക പ്രവൃ 10:38; റോ 15:8-9). യഥാർത്ഥ മഹത്വം മറ്റുള്ളവരെ ശുശ്രൂഷിക്കുന്നതാണെന്നു രണ്ടു പ്രാവശ്യം പറയുകയും (9:35; 10:42-45), അത് യേശു തന്റെ സ്വന്തം ജീവിതത്തിലും, പ്രവൃത്തിയിലും കാണിക്കുകയും ചെയ്യുന്നു. യേശുവിന്റെ ഉപദേശങ്ങളെക്കാൾ പ്രവൃത്തികൾക്കാണ് മർക്കൊസ് പ്രാധാന്യം നൽകിയിരിക്കുന്നത്. ഉദാ: യേശു പറഞ്ഞ നാല് ഉപമകൾ മാത്രം പറയുമ്പോൾ, യേശു ചെയ്ത പതിനെട്ട് അത്ഭുതങ്ങൾ വിവരിക്കുന്നു (മത്താ. പതിനാല് ഉപമകളും, ലൂക്കൊസ് പതിനഞ്ച് ഉപമകളും പ്രസ്താവിച്ചിട്ടുണ്ട്). കൂടാതെ ഗിരിപ്രഭാഷണം പോലെയുള്ള ദീർഘമായ യേശുവിന്റെ പ്രസംഗങ്ങൾ ഉൾപ്പെടുത്തിയിട്ടുമില്ല."
    },
    {
        "n": 42,
        "t": "മാനവജാതിക്ക് രക്ഷ നല്കുവാൻ ദൈവം നിയോഗിച്ച രക്ഷിതാവാണ് യേശുക്രിസ്തു. ഈ സുവിശേഷത്തിന്റെ താക്കോൽ വാക്കുകൾ രക്ഷ (1:69, 77; 2:30; 3:6; 19:9), സുവിശേഷം പ്രസംഗിക്കുക (4:18-19, 43; 7:22; 8:1; 9:2, 6, 60; 20:1). എന്നിവയാണ്. യേശു തന്റെ ശുശ്രൂഷ യെശ 61:1-2 മുതലുള്ള വാക്യങ്ങളോടുകൂടി ആരംഭിക്കുകയും, നഷ്ടപ്പെട്ടതിനെ രക്ഷിക്കുക എന്നതാണ് തന്റെ ശുശ്രൂഷ എന്ന് വെളിവാക്കുകയും ചെയ്തു (19:10). ലൂക്കൊസ് യേശുവിനെ മനുഷ്യപുത്രൻ എന്ന് പരിചയപ്പെടുത്തുന്നു. മറ്റു സുവിശേഷകരിൽ നിന്നും വ്യത്യസ്തമായി, യേശുവിന്റെ ജനനവും ജീവിതവും വളരെ വ്യക്തമായി രേഖപ്പെടുത്തുകയും, തന്റെ യഥാർത്ഥ മനുഷ്യ പ്രകൃതത്തെ പൂർണ്ണമായി വെളിപ്പെടുത്തുകയും ചെയ്യുന്നു."
    },
    {
        "n": 43,
        "t": "ഈ സുവിശേഷം എഴുതുന്നതിന്റെ കാരണം യോഹന്നാൻ തന്നെ ഇവിടെ നൽകുന്നുണ്ട്. കാണുക 20:31. ക്രിസ്തു ദൈവത്തിന്റെ ജഡാവതാരം എന്ന് വ്യക്തമാക്കുന്ന ക്രിസ്തുവിന്റെ വചനങ്ങളും, പ്രവൃത്തികളും യോഹന്നാൻ നൽകുന്നു. വിശ്വസിക്കുന്നവർക്ക് നിത്യജീവൻ പ്രദാനം ചെയ്യുന്ന ക്രിസ്തു പിതാവായ ദൈവത്തിന്റെ അഭിഷിക്തനാണെന്നും വെളിപ്പെടുത്തുന്നു. ഇതര സുവിശേഷങ്ങളിൽ കാണാത്ത ക്രിസ്തുവിന്റെ ജീവിതത്തിലെ ചില സംഭവങ്ങളും, അത്ഭുതപ്രവൃത്തികളും, ഉപദേശങ്ങളും യോഹന്നാൻ തന്റെ സുവിശേഷത്തിൽ രേഖപ്പെടുത്തുന്നു. ഈ സുവിശേഷത്തിലെ സുചിന്തിതമായ താക്കോൽ വാക്കുകളാണ് പിതാവ്, പുത്രൻ, വിശ്വസിക്കുക, നിത്യജീവൻ, സ്നേഹം, പ്രകാശം എന്നിവ."
    },
    {
        "n": 44,
        "t": "ദൈവസഭയുടെ ആദ്യ ചരിത്രം:- യേശുവിന്റെ മരണത്തിനും, പുനരുത്ഥാനത്തിനും ശേഷമുളള മുപ്പത് വർഷങ്ങളിലെ സുവിശേഷത്തിന്റെ വ്യാപ്തി. സ്വർഗ്ഗാരോഹണ ശേഷമുളള കാലയളവിലെ ക്രിസ്തുവിന്റെ തുടർപ്രവർത്തനങ്ങൾ. ഒന്നാം അദ്ധ്യായം എട്ടാം വാക്യത്തെ ഇതിന്റെ താക്കോൽ വാക്യം എന്ന് പറയാം. 1:8 “അപ്പൊസ്തലന്മാരുടെ പ്രവൃത്തികൾ എന്ന പേര് എഴുത്തുകാരൻ നൽകിയതല്ല. പിൽക്കാലത്ത് മറ്റാരെങ്കിലും നൽകിയതായിരിക്കാം. അപ്പൊസ്തലന്മാരിലൂടെ ദൈവാത്മാവ് ചെയ്ത പ്രവൃത്തികൾ എന്നോ അപ്പൊസ്തലന്മാരിലൂടെ യേശുക്രിസ്തു തുടർമാനമായി ചെയ്യുന്ന പ്രവൃത്തികൾ” എന്നോ ഈ പുസ്തകത്തിനു പേരു നൽകുന്നതാണ് കൂടുതൽ ഉചിതം"
    },
    {
        "n": 45,
        "t": "ക്രിസ്തുവിന്റെ സുവിശേഷം 1:16-17 ൽ മുഖ്യവിഷയവും, ലേഖനത്തിന്റെ ശേഷിച്ച ഭാഗത്ത് സുവിശേഷത്തെക്കുറിച്ചുള്ള പൂർണ്ണ വിവരണവും - എന്താണ് സുവിശേഷം, വിശ്വസിക്കുന്നവരോടുള്ള ബന്ധത്താൽ അതു എന്തു ചെയ്യുന്നു, യിസ്രായേൽ ജനവുമായി എങ്ങനെ ബന്ധപ്പെട്ടിരിക്കുന്നു എന്നീ കാര്യങ്ങൾ പൗലൊസ് വിവരിക്കുന്നു. പാപം, വീണ്ടെടുപ്പ്, രക്ഷ, നീതീകരണം, നീതി, കൃപ, വിശ്വാസം എന്നിവയാണ് പ്രധാനപ്പെട്ട വാക്കുകൾ."
    },
    {
        "n": 46,
        "t": "കൊരിന്തിലുള്ള സഭയുടെ സ്ഥാപനത്തിനായി ദൈവം പൗലൊസിനെ ഉപയോഗിച്ചുവെങ്കിലും (പ്രവൃ 18:1-18). താൻ അവിടെ നിന്നും പോയശേഷം, യേശുക്രിസ്തുവിന്റെ സുവിശേഷത്തിന് നിരക്കാത്തതായ പല ഉപദേശങ്ങളും, ആചാരങ്ങളും അവിടെയുള്ള വിശ്വാസികളുടെ ഇടയിൽ കടന്നു കൂടി. വ്യക്തികൾ പല പാപസ്വഭാവങ്ങൾക്കും അടിമകളാകുകയും, സഭയിൽ പല കാരണങ്ങളാൽ ഭിന്നതയുണ്ടാകുകയും ചെയ്തു. ഈ തെറ്റുകളെ തിരുത്തുന്നതിനാണ് പൗലൊസ് ഈ ലേഖനം എഴുതിയത്. ചില കാര്യങ്ങളെക്കുറിച്ച് പൗലൊസിന്റെ അഭിപ്രായം ആരാഞ്ഞ് കത്ത് എഴുതിയ കൊരിന്ത്യ സഭയിലെ ക്രിസ്ത്യാനികൾക്ക് താൻ മറുപടി എഴുതുകയായിരുന്നു. വിശ്വാസികൾ വിശുദ്ധിയോടും, വിനയത്തോടും കൂടെ ജീവിക്കണമെന്നും, അങ്ങനെ ദൈവത്തെ സേവിച്ച് മുന്നേറണമെന്നും അവരെ പ്രബോധിപ്പിക്കുന്നു. എല്ലാത്തിനും ഉപരിയായി സ്നേഹത്തിന്റെ മാർഗ്ഗം അവർക്ക് കാണിച്ചുകൊടുക്കുകയും ചെയ്യുന്നു."
    },
    {
        "n": 47,
        "t": "പൗലൊസ് തന്റെ ആദ്യത്തെ ലേഖനത്തിൽ പ്രതിപാദിച്ച വിഷയങ്ങളെക്കാൾ ഗൗരവമുള്ള മറ്റൊരു പ്രശ്നം കൊരിന്തിലെ സഭയിലെ വിശ്വാസികളുടെ ഇടയിൽ ഉടലെടുക്കുന്നു. പൗലൊസ് ക്രിസ്തുവിന്റെ യഥാർത്ഥ അപ്പൊസ്തലൻ അല്ലെന്നും താൻ പഠിപ്പിച്ചിട്ടുള്ളതൊന്നും വിശ്വാസയോഗ്യമല്ലെന്നും ചില ദുരുപദേഷ്ഠാക്കന്മാർ പഠിപ്പിക്കാൻ തുടങ്ങി. ഈ അപവാദം സത്യമാണെന്ന് അവർ ചില ക്രിസ്ത്യാനികളെ ബോദ്ധ്യപ്പെടുത്തുകയും സഭയെ മുഴുവൻ അപകടത്തിലാക്കുകയും ചെയ്തു. പൗലൊസിന്റെ അപ്പൊസ്തലത്വം അവർ നിരസിച്ചാൽ, അവൻ പ്രസംഗിച്ച ക്രിസ്തുവിന്റെ സുവിശേഷത്തിന്റെ സത്യത്തെ അവർ ചോദ്യം ചെയ്യാൻ തുടങ്ങും. ആകെ സത്യസുവിശേഷം ഒന്നേയുള്ളു. ആയതിനാൽ അവിടെയുള്ള വിശ്വാസികളുടെ നിലനില്പിനും, യേശുവിന്റെ സുവിശേഷത്തിന്റെ വിശ്വാസ്യതയ്ക്കുമായി പൗലൊസിന് അപ്പൊസ്തലൻ എന്ന പദവിയിൽ ക്രിസ്തു തന്നെ നിയമിച്ചാക്കിയെന്ന് തെളിയിക്കേണ്ടതായി വന്നു. പൗലൊസിന് തന്റെ വാക്കുകളും പ്രവൃത്തികളും തന്റെ അപ്പൊസ്തലത്വത്തിന് അനുസൃതമാണെന്ന് സ്ഥാപിക്കേണ്ടത് ആവശ്യമായി വന്നു. അതുകൊണ്ട് മറ്റ് പുതിയനിയമ എഴുത്തുകളിൽ കാണാത്തവിധം തന്റെ വ്യക്തിപരമായ ജീവിതത്തെ കുറിച്ചും, ക്രിസ്തുവിനുവേണ്ടി ചെയ്ത ശുശ്രൂഷകളെക്കുറിച്ചും ഇവിടെ എഴുതിയിരിക്കുന്നു. തന്റെ അനുഭവങ്ങൾ, ലക്ഷ്യബോധം, അദ്ധ്വാനം, കഷ്ടപ്പാടുകൾ എന്നിവയെക്കുറിച്ചെല്ലാം വളരെ ഹൃദയസ്പർശിയായ വാക്കുകളാൽ വിവരിച്ചിട്ടുമുണ്ട്. അതിലൂടെ യഥാർത്ഥമായ കർത്തൃശുശ്രൂഷ എന്നാൽ എന്താണെന്നും ദൈവ ദാസന്മാർ എന്നറിയപ്പെടുന്നവർ എങ്ങനെയായിരിക്കണം, അവർ എങ്ങനെ പെരുമാറണം എന്നുമെല്ലാം ഇവിടെ വ്യക്തമാക്കുന്നു."
    },
    {
        "n": 48,
        "t": "പൗലൊസിന്റെ നേരിട്ടുള്ള പ്രയത്നഫലമായിട്ടാണ് ഗലാത്യ പട്ടണത്തിൽ ചില സഭകൾ ഉടലെടുത്തത് (ഈ പ്രദേശങ്ങളൊക്കെ ഇന്ന് തുർക്കി എന്ന രാജ്യത്തിലാണ്) (4:13-15. അ. പ്രവൃ. 14 കാണുക. ഇക്കോന്യ, ലുസ്ത്ര, ദെർബ്ബ എന്നിവ ലുക്കവോന്യ പട്ടണങ്ങളാണ്, എന്നാൽ ഇവ തെക്കെ ഗലാത്യ എന്നും അറിയപ്പെടുന്നു). അതിനു ശേഷം ക്രിസ്തുവിന്റെ വേലക്കാർ എന്ന് അവകാശപ്പെട്ട ചില യെഹൂദ വിശ്വാസികൾ അവിടെ കടന്നു വരികയും ക്രിസ്തുവിന്റെ സുവിശേഷത്തെ കോട്ടികളയുകയും ചെയ്തു. രക്ഷയ്ക്ക് ക്രിസ്തുവിലുള്ള വിശ്വാസവും, ദൈവകൃപയും മാത്രം പോരെന്നും, എല്ലാ വിശ്വാസികളും, യെഹൂദനായാലും അല്ലെങ്കിലും മോശെയുടെ ന്യായപ്രമാണം പ്രമാണിക്കണമെന്ന് അവർ പഠിപ്പിച്ചു. വിശ്വാസം മൂലം ദൈവകൃപയാൽ മാത്രം രക്ഷിക്കപ്പെടുന്നു എന്ന് താൻ എല്ലായിടത്തും പഠിപ്പിച്ചത് തന്നെയാണ് ഗലാത്യ സഭകളിലെ വിശ്വാസികളെയും പൗലൊസ് പഠിപ്പിച്ചത് (ഒത്തുനോക്കുക എഫെ 2:8-9). ഈ ലേഖനത്തിൽ യെഹൂദ ജനത്തിന്റെ പിതാവായ അബ്രാഹാമിന്റെ ദൃഷ്ടാന്തവും, മറ്റു തെളിവുകളും നിരത്തിക്കൊണ്ട് പൗലൊസ് ഈ സത്യത്തെ ആത്യന്തികമായി തെളിയിക്കുന്നു. ആത്മീയ സമ്പൂർണ്ണതയും, വിശുദ്ധ ജീവിതവും നമ്മുടെ ജീവിതത്തിൽ സാക്ഷാത്കരിക്കാൻ ഒരേ ഒരു മാർഗ്ഗത്തിലൂടെ മാത്രമേ കഴിയൂ എന്നും പൌലോസ് ഊന്നിപ്പറയുന്നു; വിശ്വാസം മൂലം ദൈവകൃപയാൽ സാക്ഷാത്കരിക്കപ്പെടുന്നു. “വിശ്വാസം”, “നീതീകരണം”, “കൃപ”, “സ്വാതന്ത്ര്യം”, “ജഡം”, “ആത്മാവ്”, “ക്രൂശ്” എന്നിവ ഈ ലേഖനത്തിലെ ചില വളരെ പ്രധാനപ്പെട്ട വാക്കുകളാണ്. ഇതിലെ ചില താക്കോൽ വാക്യങ്ങൾ 2:16-21 വരെയാണ്."
    },
    {
        "n": 49,
        "t": "ഈ ലേഖനത്തിൽ വളരെ പ്രധാനപ്പെട്ട അനവധി പ്രതിപാദ്യ വിഷയങ്ങളുണ്ട്: വിശ്വാസികളുടെ രക്ഷയിൽ തന്റെ കൃപയെ മഹത്വപ്പെടുത്തുത്തുന്ന ദൈവത്തിന്റെ നിത്യമായ പദ്ധതി, ദൈവകൃപയാൽ ക്രിസ്തുവിൽ വിശ്വാസികൾക്കുള്ള ഉന്നത പദവി, ക്രിസ്തുവിന്റെ ശരീരമായ സഭയെക്കുറിച്ചുള്ള മഹൽ സത്യം. ഈ സത്യത്തിനും ഉന്നത സ്ഥാനത്തിനും യോഗ്യമായ ജീവിതം, വിശ്വാസികളുടെ ആത്മീയ പോരാട്ടവും, ഇതിൽ അവർക്കെങ്ങനെ വിജയിക്കുവാൻ കഴിയുമെന്നും വിവരിക്കുന്നു."
    },
    {
        "n": 50,
        "t": "പൗലൊസിന്റെ രണ്ടാം പ്രേഷിതദൗത്യ യാത്രയിലാണ് താൻ ഈ സഭ സ്ഥാപിച്ചത് (പ്രവൃ 16:12-40). ക്രിസ്തുവിന്റെ സുവിശേഷം പ്രസംഗിച്ചതു നിമിത്തം ഇപ്പോൾ താൻ കാരാഗൃഹത്തിൽ പീഡനം അനുഭവിച്ചു കൊണ്ടിരിക്കുന്നു. എന്നാലും ഈ ലേഖനത്തിലെ താക്കോൽ വാക്കുകൾ ആനന്ദം, സന്തോഷം എന്നിവയാണ്. അനേകം പ്രശ്നങ്ങളും അപകടങ്ങളും പൗലൊസിനു അഭിമുഖീകരിക്കേണ്ടി വന്നെങ്കിലും ഒരിക്കലും താൻ നിരുത്സാഹപ്പെട്ടു പോകുകയോ, ഒന്നിനെക്കുറിച്ചും പരാതി പറയുകയോ ചെയ്തിട്ടില്ല. താൻ അതിൽ സന്തോഷിക്കുകയും, മറ്റുള്ളവരെയും സന്തോഷിക്കുവാൻ ഉത്സാഹിപ്പിക്കുകയും ചെയ്തു. സുവിശേഷത്തിന്റെ പ്രഖ്യാപനവും, വ്യാഖ്യാനവുമാണ് ഈ ലേഖനത്തിലെ മറ്റൊരു പ്രതിപാദ്യവിഷയം (1:4, 7, 12, 18, 27; 2:15, 22). സുവിശേഷം അറിയിക്കുന്നതിനുവേണ്ടി പൗലൊസ് തന്റെ സ്വന്ത ലക്ഷ്യങ്ങളെയും, താത്പര്യങ്ങളെയും എല്ലാം ത്യജിക്കുകയും, എല്ലാ കഷ്ടതകളും ക്ഷമയോടെ സഹിക്കുകയും ചെയ്തു. പൗലൊസ് തന്റെ സന്തോഷവും, സഹിഷ്ണതയും നീതിയും ശക്തിയും ബലവും എല്ലാം ക്രിസ്തുവിൽ മാത്രം കണ്ടെത്തുകയും അതിനെ സംതൃപ്തവും, ഫലപ്രദവുമായ ജീവിതരീതിയായും, ക്രിസ്തുവിന് മഹത്വം കൊണ്ടുവരുന്ന ജീവിതമായും ഫിലിപ്പിയിലുള്ള വിശ്വാസികൾക്കും (നമുക്കും) വെളിപ്പെടുത്തി കൊടുക്കുകയും ചെയ്യുന്നു. മറ്റൊരു പ്രധാന പ്രതിപാദ്യവിഷയം എന്നു പറയുന്നത് പരിത്യാഗം ആണ് - 2:5-8; 3:8-10."
    },
    {
        "n": 51,
        "t": "ക്രിസ്തുവിന്റെ സുവിശേഷം പ്രസംഗിച്ചത് മുഖാന്തരം കാരാഗൃഹത്തിൽ ആയിരുന്നപ്പോൾ ആണ് പൗലൊസ് ഈ ലേഖനമെഴുതിയത്. എന്നിരുന്നാലും തന്റെ ബുദ്ധിമുട്ടുകൾക്കെല്ലാം അതീതമായി തന്റെ മനസ്സും ഹൃദയവും ക്രിസ്തുവിലും, ക്രിസ്തുവിന്റെ വിശ്വാസികളിലും കേന്ദ്രീകരിച്ചിരുന്നു. ഒരിക്കൽ പോലും കൊലൊസ്സ്യയിൽ ഉള്ള സഭ സന്ദർശിച്ചിട്ടില്ലെങ്കിലും, പൗലൊസ് അവിടുത്തെ സാഹചര്യങ്ങൾ മനസ്സിലാക്കി, അവരെ പ്രോത്സാഹിപ്പിക്കുന്നതിനും, യേശുക്രിസ്തു ആരാണെന്നും, വിശ്വാസികൾക്ക് വേണ്ടി ക്രിസ്തു എന്താണ് ചെയ്തതെന്നും, പൂർണ്ണമായി അവിടെ ഉള്ളവർ അറിയേണം എന്ന ഉദ്ദേശ്യത്തോടെയുയാണ് ഈ ലേഖനം എഴുതിയിട്ടുള്ളത്. ക്രിസ്തുവിന്റെ ഉത്കൃഷ്ടതയും ശ്രേഷ്ഠതയും, വിശ്വാസികൾക്ക് ക്രിസ്തുവിലുള്ള പൂർണ്ണതയും നിറവുമാണ് പൗലൊസിന്റെ പ്രധാന ചിന്താവിഷയം. ചില ദുരുപദേഷ്ടാക്കൾ കൊലൊസ്സ്യയിൽ കടന്നു ചെന്ന് ജ്ഞാനികളെന്നു നടിച്ചുകൊണ്ട് അർത്ഥശൂന്യമായ തത്വശാസ്ത്രങ്ങളും, ക്രിസ്തുവിന്റെ സുവിശേഷത്തിന് വിരുദ്ധമായ ആശയങ്ങളും പ്രചരിപ്പിച്ചുകൊണ്ട് ക്രിസ്തുവിന്റെ സുവിശേഷം മറിച്ചുകളയുവാൻ ശ്രമിച്ചു. അവർ പഠിപ്പിക്കുന്ന ജ്ഞാനം ആണ് രക്ഷയ്ക്ക് ആധാരം എന്നും, ക്രിസ്തു ദൈവവുമല്ല, ഈ ലോകത്തിന്റെ രക്ഷകനും അല്ല എന്നും, ദൈവത്തിനും മനുഷ്യർക്കു ഇടയിൽ മദ്ധ്യസ്ഥരായി വർത്തിക്കുന്ന അനേക ദൂതഗണങ്ങളിൽ ഒരുവനാണ് ക്രിസ്തു എന്നും, ഈ ദൂതന്മാരെ ആരാധിക്കുന്നതും, സ്വന്തം ശരീരത്തിന് ദണ്ഡനമേൽപ്പിക്കുന്നതും ഒക്കെ ശ്രേഷ്ഠമായ കാര്യങ്ങളാണ് എന്നും അവർ പഠിപ്പിച്ചു. എന്നാൽ ഈ ദുരുപദേശങ്ങളെ പാടെ എതിർത്തുകൊണ്ട്, സമ്പൂർണ്ണ വിമോചനവും രക്ഷയും ക്രിസ്തു മനുഷ്യനു നേടിത്തന്നു എന്നും (1:13-14, 20), ക്രിസ്തുവിന്റെ പൂർണ്ണ ദൈവത്വത്തെ കുറിച്ചും, (1:15-19), വിശ്വാസികൾക്ക് പൂർണ്ണ ജ്ഞാനം ക്രിസ്തുവിൽ മാത്രമേ കണ്ടെത്താൻ കഴിയൂ എന്നതിനെക്കുറിച്ചും (2:3). പൗലൊസ് എഴുതുന്നു. ചില താക്കോൽ വാക്യങ്ങൾ 2:8-10"
    },
    {
        "n": 52,
        "t": "തന്റെ രണ്ടാം മിഷണറി യാത്രയിൽ പൗലൊസ് തെസ്സലൊനീക്യ സന്ദർശിച്ച് ക്രിസ്തുവിന്റെ സുവിശേഷം പ്രസംഗിച്ചു. അവിടെയുള്ള ചിലർ ക്രിസ്തുവിൽ വിശ്വസിച്ചു. അവരുടെ വിഗ്രഹങ്ങളെ ഉപേക്ഷിച്ചു ക്രിസ്തുവിന്റെ ശിഷ്യരായി (പ്രവൃ 17:1-9). അവരുടെ വിശ്വാസം ശക്തീകരിക്കുന്നതിനും, അവരെക്കുറിച്ച് തനിക്കുള്ള സന്തോഷം അവർ അറിയുന്നതിനും, ചില ഉപദേശങ്ങൾ കൂടി നൽകുന്നതിനുമാണ് പൗലൊസ് ഈ ലേഖനം എഴുതുന്നത്. ഏറ്റവും പ്രധാനപ്പെട്ട ചിന്താവിഷയം എന്നു പറയുന്നത് യേശുക്രിസ്തുവിന്റെ രണ്ടാം വരവാണ്. ഈ ലേഖനത്തിന്റെ ഓരോ അദ്ധ്യായവും ഈ വിഷയത്തിലേക്ക് വിരൽ ചൂണ്ടുന്നു (1:10; 2:19; 3:13; 4:13-17; 5:1-4). ക്രിസ്തു വീണ്ടും വരികയും, തന്നോടൊപ്പം എന്നേക്കും വാഴേണ്ടതിന്, തന്നിൽ വിശ്വസിക്കുന്നവരെ തന്റെ അടുക്കൽ ചേർക്കുകയും ചെയ്യും, അതുകൊണ്ട് വിശ്വാസികൾ അതിൽ സന്തോഷിക്കുകയും അതിനു യോഗ്യമായ ജീവിതം നയിക്കുകയും വേണം."
    },
    {
        "n": 53,
        "t": "ഒന്നാമത്തെ ലേഖനത്തിൽ പൗലൊസ് എഴുതിയത് പോലെ ഈ ലേഖനത്തിലും യേശുക്രിസ്തുവിന്റെ രണ്ടാം വരവാണ് പ്രധാന പ്രതിപാദ്യ വിഷയം. തെസ്സലോന്യക്യയിലെ വിശ്വാസികൾ പീഡനങ്ങളിലൂടെ കടന്നുപോയ സമയത്ത്, ചില മത ഉപദേഷ്ടാക്കന്മാർ അവരെ സന്ദർശിക്കുകയും ദൈവത്തിന്റെ ദിവസം വന്നു കഴിഞ്ഞുവെന്ന് അവരെ പഠിപ്പിക്കുകയും ചെയ്തു (2:1-2). കർത്താവിന്റെ നാൾ എന്നത് യേശുക്രിസ്തുവിന്റെ രണ്ടാം വരവിനോട് ബന്ധപ്പെട്ടതാണ്, അതുപോലെ അവിശ്വാസികളുടെയും, അനുസരണം കെട്ടവരുടേയും മേൽ ദൈവകോപം വരികയും ചെയ്യും. ഈ മത ഉപദേഷ്ടാക്കന്മാരുടെ വാദങ്ങളെ എതിർത്തുകൊണ്ട്, അധർമ്മ മൂർത്തി ആയവൻ പ്രത്യക്ഷപ്പെടാതെ കർത്താവിന്റെ നാൾ വരികയില്ലന്ന് പൗലൊസ് അവരെ അറിയിക്കുന്നു. ഇത് അന്ത്യനാളിൽ വെളിപ്പെടാൻ പോകുന്ന എതിർക്രിസ്തുവിനെക്കുറിച്ചാണ് (1 യോഹ 2:18; വെളി 13; മത്താ 24:15-24). എല്ലാ ഭയങ്ങളും വിട്ടുമാറി യേശുക്രിസ്തു എന്ന സത്യത്തെ മുറുകെപ്പിടിക്കുവാൻ പൗലൊസ് തെസ്സലോനിക്യയിലുള്ള വിശ്വാസികളെ ഉത്സാഹിപ്പിക്കുന്നു. നിഷ്ക്രിയത്വത്തിനും അലസതയ്‌ക്കുമെതിരെയുള്ള ഒരു വലിയ മുന്നറിയിപ്പോടുകൂടി പൗലൊസ് തന്റെ ലേഖനം ഉപസംഹരിക്കുന്നു."
    },
    {
        "n": 54,
        "t": "പൗലൊസ് ഈ ലേഖനം എഴുതുമ്പോൾ ക്രിസ്തീയ സഭകൾ എണ്ണത്തിൽ പെരുകിയിരുന്നു. അതിനാൽ വിശ്വാസികളുടെ ശരിയായ പെരുമാറ്റരീതികൾ, സഭകളിലെ ശിക്ഷണവും, നേതൃത്വവും ഇതു പോലെയുള്ള അനേകം കാര്യങ്ങളെ സംബന്ധിച്ച ചോദ്യങ്ങളും വർദ്ധിച്ചു വന്നു. ഇത്യാദി കാര്യങ്ങളെ സംബന്ധിച്ച് പൗലൊസ് രണ്ട് ലേഖനങ്ങൾ തിമൊഥെയൊസിനും, ഒരെണ്ണം തീത്തൊസിനും എഴുതി. പൗലൊസ് ക്രിസ്തുവിന്റെ അപ്പൊസ്തലനായിരുന്നു. അതുകൊണ്ട് ക്രിസ്തുവിന്റെ അധികാരത്തോടും പരിശുദ്ധാത്മ നിശ്വാസീയതയോടും കൂടെ താൻ ഇത് എഴുതി. അതുപോലെ തന്നെ അവർക്ക് കൊടുക്കുന്ന നിർദ്ദേശങ്ങളും ഉപദേശങ്ങളും ദൈവിക സത്യങ്ങളും ഏതു കാലഘട്ടത്തിലുമുള്ള സഭകൾക്കും ഉപയോഗപ്രദവുമാണ്. 3:15 വാക്യം ഈ ലേഖനത്തിന്റെ താക്കോൽ വാക്യമായി പരിഗണിക്കാം: “ദൈവത്തിന്റെ സഭയാകുന്ന ദൈവാലയത്തിൽ നടക്കേണ്ടത് എങ്ങനെയെന്ന് നീ അറിയേണ്ടതിന്”. സഭയെ ആക്രമിക്കുന്ന മാരകമായ ദുരുപദേശങ്ങൾക്ക് മറുമരുന്ന് എന്ന വിധത്തിൽ നല്ല ഉപദേശവും ശരിയായ നിർദ്ദേശങ്ങളും ആവശ്യമാണെന്ന് തിമൊഥെയൊസിനുള്ള ഈ ലേഖനത്തിൽ ആവർത്തിച്ചു ഊന്നി പറയുന്നു."
    },
    {
        "n": 55,
        "t": "യേശുക്രിസ്തുവിന്റെ സുവിശേഷം പ്രസംഗിച്ചതിന്റെ പേരിൽ പൗലൊസ് കാരാഗൃഹത്തിൽ അടയ്ക്കപ്പെട്ട് പീഡിപ്പിക്കപ്പെടുന്നു. തന്റെ സ്നേഹിതരും സഹായകരും എല്ലാം തന്നെ മറന്നുപോയി (1:15; 4:16). തന്റെ നിര്യാണകാലം അടുത്തിരിക്കുന്നു എന്ന് താൻ അറിഞ്ഞു (4:6). പരിതാപകരമായതും, നിരാശജനകവുമായ സാഹചര്യത്തിന്റെ നടുവിലും പൗലൊസ് അധൈര്യപ്പെടുകയോ, ദുഃഖിക്കുകയോ, ഭയപ്പെടുകയോ, പരാജയപ്പെടുകയോ ചെയ്യുന്നില്ല. സത്യത്തിൽ മറിച്ചാണ് സംഭവിക്കുന്നത്. തനിക്ക് ക്രിസ്തുവിലുള്ള പ്രത്യാശയും ആശ്രയത്വവും തിമൊഥെയൊസിനോട് പറയുകയും, കർത്താവിന്റെ ശുശ്രൂഷയിൽ തന്നെ ഉത്സാഹിപ്പിക്കുകയും ചെയ്യുന്നു. ദൈവാത്മാവിന്റെ പ്രേരണയാൽ പൗലൊസ്, വരും കാലങ്ങളിൽ ജനങ്ങൾ എങ്ങനെയായിരിക്കും എന്ന് പറയുകയും ശരിയായ ഉപദേശം, ശരിയായ പഠിപ്പിക്കൽ, വിശുദ്ധജീവിതം, വിശ്വസ്തതയോടെയുള്ള ശുശ്രൂഷ, ധൈര്യത്തോടെയുള്ള പ്രസംഗം എന്നിവയുടെ പ്രാധാന്യത്തെക്കുറിച്ച് വീണ്ടും ഊന്നൽ കൊടുക്കുകയും ചെയ്യുന്നു."
    },
    {
        "n": 56,
        "t": "തിമൊഥെയൊസിനെഴുതിയ ഒന്നാം ലേഖനത്തിലേതുപോലെ വിശ്വാസികൾ ദൈവസഭയിൽ എങ്ങനെ പെരുമാറണം, എങ്ങനെ ശുശ്രൂഷിക്കണം എന്നും, സഹവിശ്വാസികളെ എങ്ങനെ ശുശ്രൂഷിക്കണം എന്നും പൗലൊസ് ഈ ലേഖനത്തിലും പഠിപ്പിക്കുന്നു. പൗലൊസ് തന്റെ ലേഖനങ്ങളിലെല്ലാം തന്നെ ഊന്നൽ കൊടുത്ത് പറയുന്ന കാര്യമാണ് ദൈവകൃപ. ഈ വിഷയത്തെക്കുറിച്ച് ഈ ലേഖനത്തിൽ 2:11-14; 3:3-7 എന്നീ ഭാഗങ്ങളിൽ പ്രതിപാദിക്കുന്നു,"
    },
    {
        "n": 57,
        "t": "സുവിശേഷം പ്രസംഗിച്ചു എന്ന കാരണത്താൽ പീഡിപ്പിക്കപ്പെട്ട് പൗലൊസ് കാരാഗൃഹത്തിൽ കഴിയുമ്പോഴാണ് ഇത് എഴുതിയത്. തന്റെ യജമാനനായ ഫിലേമോന്റെ അടുക്കൽ നിന്ന് ഓടിപ്പോയതിനാൽ പിടിക്കപ്പെട്ട്, പൗലൊസ് കിടക്കുന്ന കാരാഗൃഹത്തിൽ എത്തപ്പെട്ട വ്യക്തിയായിരുന്നു ഒനേസിമൊസ്. അവൻ പൗലോസിൽ നിന്ന് സുവിശേഷം കേട്ടു ക്രിസ്തുവിൽ വിശ്വസിച്ചു. ഇപ്പോൾ പൗലൊസ് അവനെ തിരികെ ഫിലേമോന്റെ അടുക്കലേക്ക് മടക്കി അയക്കുന്നു. ഒനേസിമൊസ് എന്ന വാക്കിന്റെ അർത്ഥം “പ്രയോജനമുള്ളവൻ” “ഉപയോഗമുള്ളവൻ” എന്നൊക്കെയാണ്. മുമ്പേ അവൻ ഫിലേമോന് പ്രയോജനമില്ലാത്തവനായിരുന്നു, എന്നാൽ ഇപ്പോൾ ദൈവകൃപയാൽ ഫിലേമോനും, പൗലൊസിനും, എല്ലാറ്റിലും ഉപരി ക്രിസ്തുവിനും പ്രയോജനമുള്ളവനായി രൂപാന്തരപ്പെട്ടു. ഇത്തരത്തിലുള്ള കാര്യങ്ങളാണ് സുവിശേഷത്തിൽ വിശ്വസിക്കുന്നവരിൽ കർത്താവ് ചെയ്യുന്നത്. പ്രയോജനമില്ലാത്തവരെ പ്രയോജനമുള്ളവരാക്കിത്തീർക്കുന്നു. എത്ര താണ നിലവാരത്തിൽപ്പെട്ട ആളുകളായാലും ദൈവമക്കളോട് വിശ്വാസികൾ കാണിക്കേണ്ടുന്ന സ്നേഹം എന്ന വളരെ പ്രധാനപ്പെട്ട ഒരു വിഷയം ഈ ലേഖനത്തിൽ വെളിപ്പെടുത്തുന്നു."
    },
    {
        "n": 58,
        "t": "യേശുക്രിസ്തുവിന്റെയും താൻ സ്ഥാപിച്ച പുതിയ ഉടമ്പടിയുടെയും മഹത്വം. മോശെയാൽ യിസ്രായേലിനോട് ദൈവം ചെയ്ത ഉടമ്പടിയേക്കാൾ, എല്ലാവിധത്തിലും പുതിയ ഉടമ്പടി ശ്രേഷ്ഠമാണെന്ന് ഗ്രന്ഥകാരൻ വ്യക്തമാക്കുന്നു. വിശ്വാസത്തിന്റെ പേരിൽ ചില യെഹൂദക്രിസ്ത്യാനികൾ പീഡിപ്പിക്കപ്പെട്ടപ്പോൾ, യേശുവിനെക്കുറിച്ച് അവർ ഗ്രഹിച്ച സത്യങ്ങൾ ത്യജിക്കുവാനും, പഴയ ജീവിതത്തിലേക്ക് മടങ്ങിപ്പോകുവാനും അവർക്ക് പ്രലോഭനം ഉണ്ടായി. അതുകൊണ്ട് ഗ്രന്ഥകാരൻ പുതിയ ഉടമ്പടിയുടെ മഹത്വം വെളിപ്പെടുത്തുന്നതുപോലെ തന്നെ, മടങ്ങി പോകുവാൻ ആഗ്രഹം ജനിച്ചവർക്ക് വളരെ ശക്തമായ രീതിയിൽ അഞ്ച് മുന്നറിയിപ്പുകളും നൽകുന്നു. ഈ ലേഖനത്തിലെ മറ്റൊരു പ്രധാന വിഷയം തുടക്കത്തിലെ രണ്ടു വാക്യങ്ങളിലും 12:25 ലും കാണുന്നു. എല്ലാവരും കേൾക്കുകയും അനുസരിക്കുകയും ചെയ്യേണ്ടതിന് ദൈവം പ്രവാചകന്മാരിലൂടെ മാത്രമല്ല, സ്വന്തപുത്രനിലൂടെയും സംസാരിച്ചു. ഈ ലേഖനത്തിലുള്ള രണ്ടു താക്കോൽ പദങ്ങൾ- “നല്ലത്” (1:4; 7:19-22; 8:6; 9:23; 10:34; 11:16, 35, 40; 12:24). “വിശ്വാസം” എന്നിവയാണ്. വിശ്വാസത്തെക്കുറിച്ച് ബൈബിളിൽ ഉള്ളതിലേക്കും ശ്രേഷ്ഠമായ അദ്ധ്യായം ഈ ലേഖനത്തിലാണ് (അദ്ധ്യായം 11)."
    },
    {
        "n": 59,
        "t": "ഒരുവന്റെ വിശ്വാസം തന്റെ പ്രവൃത്തിയാൽ തെളിയിക്കപ്പെടണം എന്ന ഏറ്റവും പ്രധാനമായ സന്ദേശം. കഷ്ടത സഹിക്കുന്നതിനാൽ, ദൈവവചനം അനുസരിക്കുന്നതിനാലും, മറ്റുള്ളവരെ സ്നേഹിക്കുന്നതിനാലും പക്ഷപാതപരമല്ലാത്ത പെരുമാറ്റത്തിനാലും, നല്ല വാക്കിനാലും പ്രവൃത്തിയാലും പ്രകടമാക്കപ്പെടുന്ന വിശ്വാസം. താക്കോൽ വാക്യം 2:17."
    },
    {
        "n": 60,
        "t": "യെഹൂദന്മാർക്കു വേണ്ടിയുള്ള അപ്പൊസ്തലനായിരുന്നതിനാൽ (ഗലാ 2:8-9). ക്രിസ്തു വിശ്വാസികളായ യെഹൂദന്മാർക്കാണ് പത്രൊസ് ഈ ലേഖനം എഴുതിയത് (1:1). എന്നിരുന്നാലും, ദൈവത്തിന്റെ പരിശുദ്ധാത്മാവിന്റെ നിയോഗത്താൽ താൻ എഴുതിയ അനുഗൃഹീത സത്യങ്ങൾ എല്ലാ കാലത്തുമുള്ള വിശ്വാസികൾക്കു വേണ്ടിയുള്ളതാണ്. ലൂക്കൊ 22:31-32 ലെ യേശു കർത്താവിന്റെ കല്പന ഈ ലേഖനത്തിലൂടെ ഭാഗികമായി താൻ നിവർത്തിച്ചു. എണ്ണമറ്റ വിശ്വാസികൾ തങ്ങളുടെ വിശ്വാസത്തിൽ ശക്തിപ്പെടുവാൻ ഇടയായി “പ്രത്യാശ” -, “കഷ്ടത”, “കൃപ”, “മഹത്വം” എന്നിവയാണ് ഇതിലെ ചില താക്കോൽ പദങ്ങൾ. വിശ്വാസികളുടെ കഷ്ടതയും, അതിനു പിന്നാലെയുള്ള മഹത്വവുമാണ് പ്രധാന വിഷയം."
    },
    {
        "n": 61,
        "t": "സമീപ ഭാവിയിൽ തന്നെ താൻ മരിക്കുമെന്ന് പത്രോസിനറിയാമായിരുന്നു. (1:13-15). താൻ ഈ ലേഖനം എഴുതുന്നതിന്റെ ഉദ്ദേശം, വിശ്വാസികൾ ഇതിനോടകം ഗ്രഹിച്ച കാര്യങ്ങൾ അവരെ ഒന്നുകൂടി ഓർമ്മിപ്പിച്ചുണർത്തുക (1:13; 3:1). ദുരുപദേഷ്ടാക്കന്മാരെക്കുറിച്ച് ഒരിക്കൽ കൂടി മുന്നറിയിപ്പു നൽകുക, കർത്താവായ യേശുവിന്റെ കൃപയിലും പരിജ്ഞാനത്തിലും വളരുന്നതിന് അവരെ ഉദ്ബോധിപ്പിക്കുക എന്നിവയാണ് 3:18. “അറിവ്” ഈ കത്തിലെ പ്രധാന ചിന്തയാണ്, ഇത് ഏഴുപ്രാവശ്യം ഉപയോഗിച്ചിട്ടുണ്ട്. “അറിയുക”, “അറിഞ്ഞു”, “അറിഞ്ഞത്”, “അറിയുന്നു” എന്ന പദങ്ങൾ പിന്നെയും ഏഴു പ്രാവശ്യം വീതം ഉപയോഗിച്ചിട്ടുണ്ട്. അറിവില്ലായ്മ എന്ന പദം മൂന്നു പ്രാവശ്യം കാണുന്നു. ക്രിസ്തീയ ജീവിതത്തിലെ യഥാർത്ഥ പരിജ്ഞാനത്തിന്റെ അതിപ്രാധാന്യത്തെ കുറിച്ചുള്ള പത്രൊസിന്റെ ദൃഢവിശ്വാസമാണ് ഇവയെല്ലാം വെളിപ്പെടുത്തുന്നത്."
    },
    {
        "n": 62,
        "t": "ദൈവകൃപയാൽ, ആത്മീയമായി ക്രിസ്തുവിൽ പുതുജനനം പ്രാപിച്ച എല്ലാവർക്കും വേണ്ടിയാണ് ഈ ലേഖനം എഴുതിയിരിക്കുന്നത്. ദൈവത്താൽ സ്നേഹിക്കപ്പെട്ട പ്രിയ കുഞ്ഞുങ്ങളാണവർ (2:1, 12, 13, 18, 28; 3:7; 4:4; 5:21). അവർ ദൈവത്തിന്റെ കുടുംബാംഗങ്ങളുമാണ്; ഈ മഹാസത്യത്തിനു യോഗ്യമാംവണ്ണം അവർ നടക്കണമെന്ന് യോഹന്നാൻ എഴുതുകയാണ്. എന്നുവച്ചാൽ, അവർ ദൈവത്തോടും, അന്യോന്യവുമുള്ള കൂട്ടായ്മയിൽ ജീവിക്കണം (1:3-7), മനസ്സിൽ കുറ്റബോധമുള്ള പാപങ്ങളെ ഏറ്റുപറഞ്ഞു അനുതപിച്ചു പാപക്ഷമ പ്രാപിക്കണം (1:8—2:2), പിതാവായ ദൈവത്തിന്റെ കല്പനകൾ അനുസരിക്കണം (2:3-7); അന്യോന്യം സ്നേഹിക്കണം (3:11-20). ഈ ലേഖനത്തിലെ താക്കോൽ പദങ്ങൾ “ജീവൻ” (1:1-2; 2:25; 3:15; 5:11-12, 13, 20), “വെളിച്ചം” (1:5, 7; 2:8-9, 10), സ്നേഹം (3:11-18; 4:7-12). എന്നിവയാണ്. മറ്റൊരു പ്രധാന പദം “അറിഞ്ഞിരിക്കുന്നു” (2:3, 5; 4:6-7; 5:13, 18). എന്നതാണ്, കൂടാതെ ഇതിലെ ഒരു പ്രധാന വിഷയമാണ് ഉറപ്പ് അഥവാ ആത്മവിശ്വാസം- യഥാർത്ഥമായും നമ്മൾ ദൈവകുടുംബത്തിൽ ജനിച്ചിരിക്കുന്നുവെന്ന് നമുക്ക് എങ്ങനെ അറിയുവാൻ കഴിയും?"
    },
    {
        "n": 63,
        "t": "“മാന്യനായകിയാർ” എന്ന് ആലങ്കാരികമായി പറഞ്ഞിരിക്കുന്ന ഒരു സഭയ്ക്കാണ് യോഹന്നാൻ ഈ ലേഖനം എഴുതുന്നതെന്ന് ചില പണ്ഡിതന്മാർ ചിന്തിക്കുന്നു. താനൊരു ക്രിസ്തീയ വനിതക്കും അവരുടെ മക്കൾക്കുമായി എഴുതിയതാണെന്ന് മറ്റുള്ളവർ ചിന്തിക്കുന്നു (ഇതാവാനാണ് കൂടുതൽ സാദ്ധ്യത). ഈ രണ്ടു സംഭവങ്ങളിലും നമ്മെ സംബന്ധിച്ചിടത്തോളം താൻ എഴുതിയിരിക്കുന്നതിന് ഒരേ വിലയാണുള്ളത്. “സത്യം”, “സ്നേഹം” ഇവ രണ്ടുമാണ് താക്കോൽ പദങ്ങൾ. 7-11 വാക്യങ്ങളിൽ ദുരുപദേഷ്ടാക്കന്മാരെ കുറിച്ച് വളരെ കർശനമായി മുന്നറിയിപ്പു നല്കിയിരിക്കുന്നു. അതു സംബന്ധിച്ചു സൂക്ഷ്മനിരീക്ഷണം നടത്തുവാൻ നമ്മളാലാവോളം നാം ശ്രമിക്കണം."
    },
    {
        "n": 64,
        "t": "മൂന്നു വ്യക്തികൾ - സത്യത്തിനനുസരണമായി ജീവിച്ച യോഹന്നാന്റെ അടുത്ത ഒരു സ്നേഹിതൻ, ഗായൊസ്, തന്നെത്താൻ ഉയർത്തുകയും, യോഹന്നാനോട് എതിർത്തു നിൽക്കുകയും ചെയ്ത ദിയൊത്രെഫേസ്, സത്യത്താൽ തന്നെയും സാക്ഷ്യം ലഭിച്ച ദെമിത്രിയോസിന്റെ മാതൃക പിൻതുടരുകയും, ദിയൊത്രെഫേസിന്റെ മാതൃക ഉപേക്ഷിക്കുകയും വേണം. 11-ാം വാക്യം താക്കോൽ വാക്യമായിട്ടാണ് കാണപ്പെടുന്നത്."
    },
    {
        "n": 65,
        "t": "ക്രിസ്തുവിനെക്കുറിച്ചുള്ള സത്യം നിഷേധിച്ച് തങ്ങളുടേതായ ദുരുപദേശങ്ങൾ സഭയിൽ പഠിപ്പിക്കുന്നവരെക്കുറിച്ചാണ് യൂദാ ഈ ലേഖനം എഴുതുന്നത്. അവരുടെ ജീവിത രീതിയെ ദൈവാത്മ പ്രചോദനത്താൽ അതിനിശിതമായി താൻ കുറ്റപ്പെടുത്തുകയാണ്. വളരെ പ്രധാനപ്പെട്ട ഒരു ചിന്ത 3-ാം വാക്യത്തിലുണ്ട് - “വിശുദ്ധന്മാർക്കു ഒരിക്കലായിട്ടു ഭരമേല്പ്പിച്ചിരുന്ന വിശ്വാസത്തിനു വേണ്ടി പോരാടുക”."
    },
    {
        "n": 66,
        "t": "ക്രിസ്തു തനിക്കു വെളിപ്പെടുത്തിക്കൊടുത്ത കാര്യങ്ങളാണ് യോഹന്നാൻ എഴുതിയത് (1:1). പ്രവചനമാണ് (1:3), അതിൽ ക്രിസ്തു തേജസ്സിൽ വെളിപ്പെട്ടിരിക്കുന്നു. ക്രിസ്തു ഭൂരാജാക്കന്മാർക്ക് അധിപതിയും (1:5), സഭകളുടെ ന്യായാധിപതിയും (2,3 അദ്ധ്യായങ്ങൾ), യെഹൂദ ഗോത്രത്തിലെ സിംഹവും (5:5), മഹത്വീകരിക്കപ്പെട്ട ദൈവകുഞ്ഞാടും (5:6), ദൈവരാജ്യ ഭരണം ഏറ്റെടുക്കുന്ന രാജാവും (19:15), കർത്താധികർത്താവും (19:16), അല്ഫയും ഒമേഗയും, ആദിയും അന്തവും (22:13) ആണ്. യോഹന്നാൻ എഴുതിക്കഴിഞ്ഞ് (1:1), യോഹന്നാൻ ഇത് എഴുതിയതിനു ശേഷം നടക്കേണ്ട കാര്യങ്ങൾ ഈ പുസ്തകത്തിൽ അടങ്ങിയിരിക്കുന്നു. ക്രിസ്തുവിന്റെ രണ്ടാംവരവും, ആ സംഭവത്തിനു മുമ്പും, പിമ്പും നടക്കുന്ന കാര്യങ്ങളും, സ്വർഗ്ഗത്തിലെയും ഭൂമിയിലെയും കാര്യങ്ങളുമാണ് അതിലെ പ്രതിപാദ്യവിഷയം. ഈ പുസ്തകം നിറയെ ആലങ്കാരിക ഭാഷകളും പ്രതീകങ്ങളും പെട്ടെന്ന് മനസ്സിലാക്കുവാൻ കഴിയാത്ത തരത്തിലുള്ള ഭാഷാസംജ്ഞകളും അടങ്ങിയിരിക്കുന്നു. എന്നിരുന്നാലും മുഖ്യമായ വിഷയങ്ങൾ വ്യക്തമാണ്. സാർവ്വത്രികമായി സഭകളുടെ അവസ്ഥ, യേശു അവർക്കു നൽകുന്ന വാഗ്ദത്തങ്ങളും, താക്കീതുകളും, ദുഷ്ടത പൂർണ്ണതയിലെത്തുമ്പോഴുള്ള ഈ യുഗത്തിന്റെ അന്ത്യം, എതിർ ക്രിസ്തുവിന്റെ ഭൂമിയിലെ ഭരണം, ദൈവജനത്തെ അവൻ ക്രൂരമായി പീഡിപ്പിക്കുന്നത്, എതിർ ക്രിസ്തുവിന്റെ അനുയായികൾക്ക് ദൈവം വിധിക്കുന്ന ശിക്ഷ, അവൻ ഭൂമിയിന്മേൽ അയക്കുന്ന ഭയാനകമായ അത്യാഹിതങ്ങൾ, ഭൂമിയിലെ കൊയ്ത്ത്, മഹാശക്തിയോടും മഹത്വത്തോടും കൂടി ലോകത്തെ ഭരിപ്പാനുള്ള കർത്താവായ യേശുക്രിസ്തുവിന്റെ രണ്ടാം വരവ്, ഒടുവിലായി, യേശുക്രിസ്തുവിന്റെ ശിഷ്യന്മാർക്കായി ഒരുക്കപ്പെട്ടിരിക്കുന്ന മഹത്വകരമായ ഭാവി. ഈ സംഭവങ്ങളെ കുറിച്ചുള്ള വെളിപ്പാടുകളോടൊപ്പം, അനേകം ശ്രേഷ്ഠമായ വാഗ്ദത്തങ്ങളും പ്രോത്സാഹന വചനങ്ങളും, കൂടാതെ അവർക്ക് ആശ്വാസത്തിനും സന്തോഷത്തിനും കാരണമായി തീരുന്ന സ്വർഗ്ഗീയ ദർശനങ്ങളും ദൈവം വിശ്വാസികൾക്കായി നൽകിയിട്ടുണ്ട്.\n\nക്രിസ്തുവിന്റെ രണ്ടാം വരവും അതിനോട് ബന്ധപ്പെട്ടുള്ള സംഭവങ്ങളുമാണ് ഈ പുസ്തകത്തിലെ മുഖ്യ വിഷയമെന്ന് വേദപുസ്തക ഉപദേഷ്ടാക്കന്മാരിൽ ചിലർക്ക് അഭിപ്രായമില്ല എന്നു പറയുന്നത് പ്രത്യക്ഷത്തിൽ ന്യായം മാത്രമാണ്. ഈ പുസ്തകത്തിൽ വെളിപ്പെടുത്തപ്പെട്ട കാര്യങ്ങളെക്കുറിച്ചുള്ള അവരുടെ വിശദീകരണം, തുടർന്നു കൊടുത്തിട്ടുള്ള വിശദീകരണങ്ങളിൽ നിന്നും തികച്ചും വിഭിന്നമാണ്. യോഹന്നാൻ കണ്ട ദർശനങ്ങളും, രൂപങ്ങളും യോഹന്നാന്റെ കാലഘട്ടവുമായി ബന്ധപ്പെട്ടുള്ളതാണ്, അവയിൽ മിക്കതും ഇതിനോടകം നിറവേറ്റപ്പെട്ടു കഴിഞ്ഞുവെന്നാണ് അവരിൽ ചിലർ പഠിപ്പിക്കുന്നത്. മറ്റു ചിലരുടെ അഭിപ്രായം, ഈ പുസ്തകം മുൻകുട്ടി എഴുതപ്പെട്ട സഭാ ചരിത്രത്തിന്റെ മാതൃകയിലുള്ളതായതുകൊണ്ട് അവ യോഹന്നാന്റെ കാലം മുതൽ നിറവേറുവാൻ തുടങ്ങി. ഇപ്പോഴും സാവധാനം പടിപടിയായി മുന്നേറിക്കൊണ്ടിരിക്കുന്നുവെന്നാണ്. ഈ പുസ്തകത്തിലെ ദർശനങ്ങളുടെയും രൂപങ്ങളുടേയും അധിക പങ്കും, അക്ഷരീക സംഭവങ്ങളെ സൂചിപ്പിക്കുവാൻ ഉദ്ദേശിച്ചുള്ളതല്ലായിരുന്നു, പ്രത്യുത ഈ കാലഘട്ടത്തിൽ ഉടനീളം പ്രായോഗികമാകുവാനുള്ള ആത്മീയ സത്യങ്ങളും പാഠങ്ങളുമാണ് അത് വെളിപ്പെടുത്തുന്നതെന്ന് ചിലർ ഇപ്പോഴും പഠിപ്പിക്കുന്നു. ഈ പുസ്തകത്തിന്റെ മൂലവാക്യത്തോടൊപ്പം നൽകപ്പെട്ടിരിക്കുന്ന വ്യാഖ്യാനത്തിന്റെ എഴുത്തുകാരൻ ഈ വ്യാഖ്യാന സമ്പ്രദായങ്ങളൊന്നും അംഗീകരിക്കുന്നില്ല. നിശ്ചയമായും വേദപുസ്തകത്തിൽ എല്ലാ ഭാഗങ്ങളിലുമുള്ളതുപോലെ, ഒന്നുകിൽ അക്ഷരീകമായ ചരിത്രങ്ങൾ, ഭാവി സംഭവങ്ങളെക്കുറിച്ചുള്ള പ്രവചനം, കവിത, നേരിട്ടു നിർദ്ദേശം നൽകുന്ന ഭാഗങ്ങൾ എന്നിങ്ങനെ, ഈ പുസ്തകത്തിലും ആത്മീയ ഉപദേശങ്ങളും പാഠങ്ങളുമുണ്ട്. എന്നാൽ ഭാവിയിൽ എപ്പോഴോ സംഭവിപ്പാനിരിക്കുന്ന യഥാർത്ഥ സംഭവങ്ങളെ ഈ പുസ്തകത്തിൽ വെളിപ്പെടുത്തപ്പെട്ടിരിക്കുന്ന കാര്യങ്ങൾ സൂചിപ്പിക്കുന്നില്ല എന്ന് ഇതുകൊണ്ട് അർത്ഥമാക്കുന്നില്ല. അക്ഷരീക സംഭവങ്ങളെ സൂചിപ്പിക്കുവാൻ ബൈബിളിന്റെ ഇതര ഭാഗങ്ങളിൽ പ്രതീകങ്ങൾ ഉപയോഗിക്കപ്പെട്ടിട്ടുണ്ട്. അതേ കാര്യങ്ങൾ ഈ പുസ്തകത്തോടുള്ള ബന്ധത്തിൽ സത്യമല്ലെന്ന് ചിന്തിക്കുവാൻ മതിയായ കാരണങ്ങളില്ല."
    }
]